[[קובץ:David Niven 4 Allan Warren.jpg|ממוזער|שמאל|דייוויד ניבן]]
'''ג'יימס דייוויד גרהם ניבן''', שנודע כ'''דייוויד ניבן''' (ב[[אנגלית]]: David Niven;{{כ}} [[1 במרץ]] [[1910]] - [[29 ביולי]] [[1983]]) היה [[שחקן קולנוע]] [[אנגליה|אנגלי]], זוכה [[פרס אוסקר|פרס האוסקר]] על תפקידו בסרט "[[שולחנות נפרדים]]".

==ילדות ולימודים==
דייוויד ניבן נולד ב[[לונדון]], הצעיר מבין ארבעה ילדים (ניבן נהג לומר שנולד בקירימור שב[[סקוטלנד]] כיוון שהאמין שהמקום נשמע רומנטי יותר מאשר לונדון). הוריו היו ויליאם אדוארד גרהם ניבן, יליד [[אנגליה]] אך ממוצא [[סקוטלנד|סקוטי]], והנרייטה ג'וליה דה-גאשר, ילידת [[ויילס]] ממוצא [[צרפת]]י-[[בריטניה|בריטי]]. הוא נקרא דייוויד מכיוון שנולד ביום דייוויד הקדוש{{הערה|1=Saint David's Day; דייויד הקדוש הוא פטרונה של ויילס.}}. אביו נהרג בשנת [[1915]] ב[[קרב גליפולי]], ואימו נישאה בשנית ל[[סר]] תומאס קומין-פלאט.

הוא החל את לימודיו בביה"ס המכין הת'רדאון (Heatherdown), אך בשל המשמעת הנוקשה, שכללה גם עונשים גופניים, הופסקו לימודיו בביה"ס בגיל 10 וחצי, אירוע שהביא לכך שלא יוכל להתקבל ל[[איטון קולג']] היוקרתי. הייתה בכך אכזבה רבה למשפחתו. הוא נשלח למעין מוסד לעבריינים צעירים (Reform School), שבו הגיעה האלימות לממדים "[[דיקנס]]יים", כהגדרתו. הוא נכשל בבחינות הכניסה לשירות ב[[הצי המלכותי הבריטי|צי הבריטי]], מכיוון שהתקשה ב[[מתמטיקה]]. השינוי בא כאשר החל ללמוד בבית הספר הפרטי "סטואו" (Stowe). היחס לתלמידים בבית ספר זה היה חם ותומך בהרבה, וסייע לניבן להשלים את לימודיו. ניבן השלים את לימודיו באקדמיה הצבאית המלכותית [[סנדהרסט]] (Sandhurst), ובשנת [[1930]] סיים את לימודיו והוסמך כ[[סגן משנה]] (Second Lieutenant). ניבן הצליח בלימודיו בסנדהרסט, וסיגל לעצמו התנהגות של "[[קצין]] ו[[ג'נטלמן]]", הופעה שהייתה סימן ההיכר שלו בהמשך חייו.

==שירות צבאי==
בשל מוצאו הסקוטי ביקש ניבן הצבה באחת היחידות הסקוטיות, [[רגימנט]] ה[[היילנד]]{{הערה|1=ההיילנד (highland) הוא החלק הצפוני של סקוטלנד.}} המלכותי "המשמר השחור" (Black Watch) או [[הרגימנט המלכותי של סקוטלנד#היסטוריה|רגימנט ארגייל וסת'רלנד של ההיילנד]] (Argyll and Sutherland Highlanders). בטופס הבקשה רשם ניבן בבדיחות שהוא רוצה כל יחידה ובלבד שלא יוצב ברגימנט חיל הרגלים הקל של ההיילנד (Highland Light Infantry), וזאת מכיוון שהלבוש המסורתי של ה-HLI היה ה-Trews, מעין מכנסיים צמודים, ולא ה[[קילט]] שהיו הלבוש הרשמי של שאר היחידות הסקוטיות. למרות בקשתו, הוצב ניבן לרגימנט חיל הרגלים הקל של ההיילנדס, והערתו על הטופס נודעה ביחידה. מכאן, שהיחס אליו לא היה אוהד, וניבן לא נהנה משירותו. הוא שירת במשך שנתיים ב[[מלטה]], ולאחר מכן היה במשך כמה חודשים ב[[דובר (אנגליה)|דובר]].

ניבן עייף משירותו הצבאי, שהיה בעיתות שלום וללא אירועים מיוחדים. ב-[[1 בינואר]] [[1933]] קודם לדרגת סגן, אך לא ראה אפשרויות לקידום נוסף. הוא החליט סופית לפרוש משירותו הצבאי לאחר הרצאה ארוכה על [[מקלע|מכונות ירייה]]. ההרצאה קלקלה את תוכניותיו של ניבן לצאת לארוחת ערב עם אשה צעירה מושכת במיוחד. בסיום ההרצאה שאל המרצה, [[גנרל|מייג'ור גנרל]], אם יש שאלות. כשהוא מפגין את המרדנות שהייתה אופיינות לו בצעירותו, שאל ניבן: "האם תוכל לומר לי מה השעה, אדוני? עלי לתפוס רכבת". בשל הערה זו נכלא ניבן בכלא צבאי, אך לאחר ששתה בקבוק [[ויסקי]] עם הקצין שהיה אחראי על כליאתו, הסכים הקצין להעלים עין ממנו; ניבן קפץ מהחלון, הגיע לנמל ועלה על אונייה בדרך ל[[ארצות הברית]]. הוא שלח מברק לשלטונות הצבא על פרישתו מן האונייה.

==תחילת הקריירה==
ניבן הגיע ל[[ניו יורק]], שם החל בקריירה לא מוצלחת של מכירת ויסקי ו[[פרסום]] ב[[רדיו]] ל[[מרוץ סוסים|מירוצי סוסים]] ב[[אטלנטיק סיטי]]. לאחר גיחות ל[[קובה]] ול[[ברמודה]], הגיע ניבן ל[[הוליווד]] בקיץ [[1934]]. ואולם, כשניסה להתקבל לתפקידי משחק זוטרים התברר לו שאין ברשותו היתר עבודה, המאפשר לו לחיות ולעבוד בארצות הברית. ניבן נאלץ לעבור ל[[מקסיקו]], שם עבד כנַ‏שָׁ‏ק, בניקוי והברקת רוביהם של [[ציד|ציידים]] אמריקניים. הוא קיבל אשרת עבודה דרך ה[[קונסוליה]] האמריקנית, כאשר הגיעה אליו [[תעודת לידה|תעודת הלידה]] שלו מאנגליה, וחזר לארצות הברית. הוא התקבל בסוכנות [[ליהוק]] כ"טיפוס אנגלו-סקסי מס' 2008".

תפקידו הראשון היה כ[[ניצב (שחקן)|ניצב]] מקסיקני ב[[מערבון]]. הוא שיחק בכמה תפקידים קטנים ב[[1933]], [[1934]] ו-[[1935]]. ב-[[1935]] קיבל תפקיד קטן בסרט "[[המרד על הבאונטי]]", ובעקבותיו חתם על חוזה ארוך-טווח עם המפיק [[סמואל גולדווין]] שביסס את מעמדו כשחקן. הוא הופיע ב-19 סרטים בארבע השנים הבאות, בתחילה כשחקן בתפקידי משנה, ולאחר מכן הוביל אותו לשחק בתפקידים ראשיים בסרטים רבים כמו הקומדיה "אמא רווקה" לצידה של [[ג'ינג'ר רוג'רס]] משנת [[1939]].

==מלחמת העולם השנייה==
כאשר [[הכרזת מלחמה|הכריזה]] בריטניה מלחמה על [[גרמניה הנאצית|גרמניה]] ב-[[1939]], חזר ניבן לבריטניה והצטרף שוב לצבא. הוא הוסמך מחדש כקצין בחטיבת חיל רגלים, והוצב לשרת בגדוד אימוני שריון. ואולם, הוא רצה בשירות מסעיר יותר, ועל פי בקשתו הועבר ליחידות ה[[קומנדו]]. במקביל, עבד עם יחידות ה[[תעמולה]] של הצבא. בתקופת המלחמה הופיע בשני סרטי קולנוע בעלי אופי [[תעמולה|תעמולתי]], "The First of the Few" ו- "The Way Ahead", סרטים שנועדו להגביר את התמיכה במאמץ המלחמה הבריטי, במיוחד בארצות הברית. יחידת התעמולה גם לקחה חלק קטן במאמצי ההטעייה, לקראת הפלישה לאירופה. כחלק מן ההטעייה הופיע השחקן [[פיטר יוסטינוב]] כמשרתו האישי של ניבן בצבא; ניבן הסביר מאוחר יותר שלא הייתה כל דרך שבה היו יוסטינוב וניבן יכולים לעבוד יחד בלי לעורר חשד, בשל הבדלי הדרגות ביניהם (יוסטינוב היה [[טוראי]], וניבן באותו שלב כבר היה [[סגן אלוף]]) וזו הייתה הדרך היחידה בה ניתן היה להציג את הקשר ביניהם.

כאמור, ניבן הגיע לבסוף לדרגת [[סגן אלוף]], והשתתף ב[[הנחיתה בנורמנדי|נחיתה בנורמנדי]]. הוא שירת ביחידת מודיעין שהתמקמה מאחורי קווי האויב והעבירה לאחור מידע על מטרות ועל מיקום האויב.

על אף ההתענינות הציבורית בחיי ידוענים בצבא, סירב ניבן לדבר על שירותו. הוא היה ידוע בנטייתו לספר אותם סיפורים שוב ושוב, אך על חוויותיו בצבא לא סיפר דבר. פעם אמר: "אומר דבר אחד על המלחמה, סיפורי הראשון והאחרון. חברים בקשו ממני לחפש את קבר בנם קרוב ל[[בסטון]] (Bastogne). מצאתי את הקבר בין 27,000 קברים נוספים. אמרתי לעצמי שיש 27,000 סיבות מדוע אתה צריך לשתוק אחר המלחמה". הוא היה ידוע בבוז שלו לכתבי מלחמה, שפירסמו תיאורים מצועצעים ומלאי האדרה עצמית על חוויותיהם הזעומות במלחמה. הוא אמר: "כל מי שמספר שכדור שרק לידו, זמזם, עף, או ייבב - מעולם לא שמע כדור. הם מתפצחים (crack)!"

יחד עם זאת, כאשר פרסם את ה[[אוטוביוגרפיה]] שלו, "הירח הוא בלון", סיפר ניבן על כמה מחוויותיו. הוא הזכיר את שיחותיו עם [[וינסטון צ'רצ'יל]], את ההפצצות על [[לונדון]], ואת חוויותיו מן הכניסה, בסיום המלחמה, ל[[גרמניה]] שהייתה הרוסה כמעט לחלוטין. ניבן סיפר שפגש לראשונה את צ'רצ'יל בארוחת ערב בפברואר [[1940]]. צ'רצ'יל הבחין בו בתוך הקהל, ואמר לו: "איש צעיר, עשית דבר נאה כאשר ויתרת על קריירת המשחק שלך כדי להילחם למען ארצך. אם לא היית עושה כך, היה זה בזוי".

למרות שתיקתו של ניבן, התפרסמו כמה סיפורים עליו. כאשר הוליך את אנשיו לקרב, הקל ניבן על פחדם כאשר אמר להם: "ראו בחורים, אתם תצטרכו לעשות זאת רק פעם אחת. אני אצטרך לעשות הכל שנית בהוליווד עם [[ארול פלין]]!". בעת [[קרב הארדנים|הקרב על הבליטה]] (אמצע דצמבר [[1944]] עד ינואר [[1945]]) חדרו יחידות קומנדו גרמניות אל מאחורי הקווים של [[בעלות הברית]]. כדי ללכוד אותם, נהגו זקיפים לשאול את המתקרבים שאלות שרק אמריקנים יוכלו לדעת. כאשר שאלו אותו זקיפים עצבניים "מי זכה במשחקי הגמר ב[[בייסבול]] ב-[[1943]]?", ענה ניבן: "אין לי מושג... אך שיחקתי יחד עם ג'ינג'ר רוג'רס ב"אמא רווקה"!"

כשחזר אחרי המלחמה להוליווד קיבל את [[אות לגיון ההצטיינות]] האמריקאי (האות הגבוה ביותר שזר יכול לזכות בו ב[[ארצות הברית]]), שהוענק לו מידי [[דווייט אייזנהאואר]], כאות הערכה לפעלו של ניבן בהפעלת תחנת הרדיו של ה-[[BBC]] לכוחות בעלות הברית באירופה.

==אחרי המלחמה==
[[קובץ:David Niven Allan Warren.jpg|שמאל|ממוזער|250px|דייויד ניבן ב[[1983]]]]
על אף שלא הופיע על המסכים שש שנים בקירוב, הגיע ניבן ב-[[1945]] למקום השני במשאל פופולריות בבריטניה.

ניבן חידש את הקריירה הקולנועית שלו ב-[[1946]], וכעת הופיע רק בתפקידים ראשיים. סרטיו אחרי המלחמה - "עניין של חיים ומוות" (A Matter of Life and Death, יצא ב-[[1946]]), "אשת הבישוף" (The Bishop's Wife,{{כ}} [[1947]]) ו"מקסם" (Enchantment,{{כ}} [[1948]]) זכו כולם להערכה רבה. ב-[[1950]] כיכב בסרט "פימפרנל החמקן" (The Elusive Pimpernel) שנעשה בבריטניה, והיה אמור להית מופץ בארצות הברית על ידי [[סמואל גולדווין]]. ואולם, גולדווין יצא מהעסקה, והסרט לא הופץ בארצות הברית במשך שלוש שנים. מערכת יחסיו של ניבן עם גולדווין ידעה עליות ומורדות; גולדווין, כאמור, היה מי שגילה את ניבן ונתן לו את תפקידיו הראשונים, אך הסכסוך שהתפתח ביניהם סביב הסרט "פימפרנל החמקן" ותביעותיו של ניבן לתשלום נוסף הביאו לניכור ממושך ב[[שנות החמישים של המאה ה-20]]. במהלך תקופה זו היה ניבן מנוע בדרך כלל מלהיות מועסק ב[[אולפן קולנוע|אולפנים]] הגדולים של [[הוליווד]]. למרות זאת, בין [[1951]] ל-[[1956]] כיכב ב-11 סרטים, שניים מהם בהפקת [[מטרו גולדווין מאייר|MGM]], והשאר הפקות עצמאיות או הפקות בריטיות בתקציב נמוך. במהלך שנים אלו זכה ניבן ב[[פרס גלובוס הזהב]] על תפקידו בסרט "הירח הוא כחול" (The Moon Is Blue, {{כ}}[[1953]]), ב[[במאי קולנוע|בימוי]] וב[[מפיק (קולנוע וטלוויזיה)|הפקת]] [[אוטו פרמינגר]].

ניבן הופיע גם ב[[טלוויזיה]]. הוא הופיע כמה פעמים בכמה תוכניות דרמה, והיה שותף בחברת "פור סטאר" (Four Star). הוא הופיע בסדרת דרמה בעלת אותו שם, הופקה על ידי החברה; הסדרה הסתיימה ב-[[1955]], אך החברה הפכה לחברת הפקות טלוויזיה מצליחה מאד.

ב-[[1956]] זינקה הקריירה של ניבן לשיאים חדשים, לאחר הצלחת הסרט "[[מסביב לעולם בשמונים יום (סרט, 1956)|מסביב לעולם בשמונים יום]]", בו גילם את דמותו של פיליאס פוג. ב-[[1958]] זכה ב[[פרס אוסקר לשחקן הטוב ביותר]] על תפקידו בסרט "[[שולחנות נפרדים]]". לאחר זכייתו הזמין גולדווין את ניבן לביתו; כאשר היה בחדר האורחים של גולדווין, הבחין ניבן בתצלום דיוקן שלו, ששלח לגולדווין מאנגליה במהלך מלחמת העולם. כאשר היה הקשר ביניהם בשיאו, הייתה התמונה מונחת על ה[[פסנתר]], אך גם כעת לא הוזזה התמונה ממקומה. אשתו של גולדווין אמרה לו: "סם מעולם לא הזיז אותה".

עם זכייתו בפרס האוסקר המשיכה הקריירה של ניבן לנסוק. ב-[[1959]] החל לארי תוכנית דרמה משלו, "המופע של דייויד ניבן". התוכנית זכתה ל-13 פרקים בקיץ 1959. הוא המשיך להופיע בסרטים, ושיחק תפקיד ביותר משלושים סרטים נוספים, ובהם "[[תותחי נברון (סרט)|תותחי נברון]]" ו"[[הפנתר הוורוד]]". ב-[[1967]] גילם את [[ג'יימס בונד]] בפרודיה "[[קזינו רויאל (1967)|קזינו רויאל]]". ניבן היה, למעשה, בחירתו הראשונה של [[איאן פלמינג]] לתפקיד בונד בסרט "[[ד"ר נו]]", אך לבסוף נבחר [[שון קונרי]]. ניבן גם מוזכר בספרי ג'יימס בונד; בספר "[[בשירות הוד מלכותה]]" מסופר שג'יימס בונד מתארח במלון [[סקי]] ב[[שווייץ]], שם מספר לו בעל המלון שניבן הוא אורח קבוע. בספר "אתה חי רק פעמיים" ישנה התייחסות לניבן, כ[[ג'נטלמן]] היחיד בהוליווד.

==ספריו==
ניבן כתב ארבעה ספרים. ספרו הראשון היה [[רומן]] בשם "סביב הסלעים המבותרים" (Round the Rugged Rocks), שהופיע ב-[[1951]]. הספר לא היה הצלחה, ונשכח כמעט מיד. ב-[[1971]] פרסם את ה[[אוטוביוגרפיה]] שלו, "הירח הוא בלון", וזכה להצלחה רבה יותר, ונמכר בכחמישה מיליון עותקים. הוא המשיך בספר זכרונות נוסף, "הביאו את הסוסים הריקים" (1975), אוסף של זכרונות משעשעים בעידן הזהב של הוליווד, ב[[שנות ה-40 של המאה ה-20|שנות הארבעים]]. על אף שהאנקדוטות מחיי הוליווד מסופרות כך שמשתמע מהן כאילו הוא עצמו השתתף באירועים, מסתבר כיום שבמקרים רבים לא היה כלל עד למעשה, אלא רקם מעשיות מדברים ששמע מאחרים. ב-[[1981]] פרסם ניבן את ספרו הרביעי והרומן השני שלו, "לך לאיטך, חזור במהירות" (Go Slowly, Come Back Quickly), המתרחש במהלך מלחמת העולם השנייה ולאחריה, ומתבסס על חוויותיו במלחמה ובהוליווד. ב-[[1983]] היה עסוק בעבודה על רומן שלישי, כאשר הדרדרה בריאותו.

==חייו האישיים==
ב-[[1940]], אחרי רומן בזק שנמשך שבועיים, נישא ניבן לפרימולה סוזן רולו ([[18 בפברואר]] [[1918]], [[לונדון]] - [[21 במאי]] [[1946]], [[בוורלי הילס]], [[קליפורניה]]), בתו האריסטוקרטית של [[עורך דין]] בריטי. לזוג נולדו שני בנים: דייוויד ג'וניור וג'יימי. אשתו מתה בגיל 28 בעקבות נפילה במדרגות במהלך משחק [[מחבואים]] בביתו של השחקן [[טיירון פאוור]]. היא פתחה דלת שחשבה בטעות שהיא דלת של ארון, אך הובילה בפועל למרתף; היא נפלה פנימה ונגרמו לה סדקים ב[[גולגולת]] וקרעים ב[[מוח]], ונפטרה למחרת. ניבן מתאר תקופה זו כקודרת ביותר בחייו, ושנים אחר כך הודה לחבריו על הסבלנות שגילו כלפיו באותה עת. הוא סיפר מאוחר יותר שחשב שייצא מדעתו, ואף ניסה [[התאבדות|להתאבד]]. לאחר שנכשל ניסיון זה, אסף את עצמו וניסה להתאושש דרך העשייה הקולנועית.

ב-[[1948]] התחתן בשנית עם יורדיס-פאולינה טרסמדן, [[דוגמנית]] [[שבדיה|שבדית]] גרושה, ושחקנית מתוסכלת. לרוע המזל, כשם שנישואיו הראשונים היו מוצלחים, כך היו נישואיו השניים אומללים. בגידותיהם הרבות של בני הזוג זה בזה מסופרות ב[[ביוגרפיה]] של דייויד ניבן, "האיש מאחורי הבלון" ([[2009]]). במה שנראה כניסיון להביא לשלום בית בין בני הזוג, אימצו ניבן ואשתו שתי בנות, קריסטין ופיונה. קריסטין סיפרה מאוחר מיותר לביוגרף של ניבן שהיא משוכנעת שהיא בתו הלא חוקית של ניבן מדוגמנית אחרת בשם מונה גונארסון; לטענת מייקל מאן (Munn), מחבר הביוגרפיה "האיש מאחורי הבלון", אישרו ניבן ואשתו, בנפרד, שקריסטינה הייתה בתו של ניבן מאשה [[שווייץ|שווייצרית]] בת 18, למרות שהוצגה כיתומה משווייץ. פיונה אומצה כתינוקת בת ארבעה חודשים ב-[[1963]] או [[1964]].

ארבעת ילדיו של ניבן ורבים מחבריו העידו שכיוון שנמנעה ממנה קריירת משחק, החלה יורדיס לנהל פרשיות אהבים, ובמהרה הפכה ל[[אלכוהוליזם|אלכוהוליסטית]]. מאן גילה כי ליורדיס אכן היו פרשיות אהבים רבות, ובהן קשר עם [[ג'ון פיצג'רלד קנדי|ג'ון קנדי]], קשר שהושמץ כנגוע ב[[כלמידיה]]. יחד עם זאת, מקורותיו של מאן חשפו כי פרשיות האהבים של ניבן עצמו היו רבות מאלו של יורדיס, ודחפו אותה ליזום קשרים משלה; בין השאר היו לניבן פרשיות עם נסיכת [[מונאקו]], השחקנית [[גרייס קלי]], ועם [[הנסיכה מרגרט]]. מאן חשף עוד, כי ניבן אסר על יורדיס לעסוק במשחק, משום שלא רצה שאשתו תהיה שחקנית.

באוקטובר [[1951]] נפצעה יורדיס בפניה, צווארה וחזה בתאונה בעת [[ציד]]. רופאים מקומיים רצו לנתח, אך בעצת רופא אחר הוחלט לאפשר לנפיחות לרדת, וכך נחסכה מיורדיס פגיעה בפניה. ב-[[1960]] נפרדו השניים למשך כמה שבועות, אך חזרו שוב לחיות יחד.

לאחר מותו של ניבן שכנע אותה ידיד המשפחה, [[רנייה השלישי, נסיך מונאקו|הנסיך רנייה ממונאקו]], לבוא להלוויה, אך היא הופיעה לטקס כשהיא שתויה, מרירה ומדוכאת. יורדיס התאוששה מהאלכוהוליזם לאחר מותו של ניבן, אך שבה להתמכרות לקראת מותה ב-[[1997]], בגיל 76. לבקשתה המפורשת לא נקברה לידו, דבר שלדברי בנותיו הוסיף לעלבון מדרך הופעתה בהלוויה.

לניבן היו ארבעה נכדים: שתי בנות של ג'יימי, בן לפיונה ובן לקריסטינה.

==מותו==
ב-[[1980]] החל ניבן לסבול מ[[עייפות]], חולשה ב[[שריר]]יו ורעידות בקולו. בראיון בטלוויזיה בשנת [[1981]] נראה ניבן כאילו סבל מ[[שבץ]] או ששתה. הוא אובחן כחולה [[ALS]], מחלה הידועה כ"מחלת לו גריג". ב-[[1983]] אושפז ניבן תחת שם בדוי למשך עשרה ימים, לכאורה בשל בעיות [[עיכול]]. לאחר האשפוז שב לביתו בשטו דאו (Chateau d'Oex), בשווייץ. מצבו המשיך להידרדר, אך הוא סירב לחזור לבית החולים, ומשפחתו כיבדה את בקשתו. הוא מת ב-[[29 ביולי]] [[1983]] ב[[שווייץ]]. מעט לפני מותו סיים את הצילומים של סרטי "בעקבות הפנתר הוורוד" ו"קללת הפנתר הוורוד", דיבורו בשלב זה היה בלתי מובן, והחקיין [[ריץ' ליטל]] דיבב את תפקידו בשני הסרטים האחרונים.

הזר הגדול ביותר שהונח על קברו היה מאת ה[[סבל (מקצוע)|סבלים]] בנמל התעופה [[הית'רו]]. על הכרטיס המצורף נאמר: "לג'נטלמן המובחר ביותר שאי פעם עבר באולמות אלו. הוא נתן לכל סבל את התחושה שהוא המלך".

==פילמוגרפיה==
* המרד על הבאונטי (1935) Mutiny on the Bounty
* דודסוורת' (1936) Dodsworth
* הסתערות חיל הפרשים (1936) Charge Of The Light Brigade
* אשתו השמינית של כחול הזקן (1939) Bluebeard's Eighth Wife
* [[אנקת גבהים]] (1939) Wuthering Heights
* אמא רווקה (1939) Bachelor Mother
* (1944) Immortal Battalion aka The Way Ahead
* (1946) A Matter Of Life And Death
* זמיר מניו אורלינס (1950) The Toast Of New Orleans
* פימפרנל המתחמק (1950) The Elusive Pimpernel
* חדוות החיים (1951) Happy Go Lovely
* [[מסביב לעולם בשמונים יום (סרט, 1956)|מסביב לעולם בשמונים יום]] (1956) Around The World In 80 Days
* שולחנות נפרדים (1958) Separate Tables
* [[שלום לך, עצבות]] (1958) Bonjour Tristesse
* אל תאכל את הפרחים (1960) Please Don't Eat The Daisies
* [[תותחי נברון (סרט)|תותחי נברון]] (1961) The Guns Of Navarone
* הטוב באויבים (1962) The Best Of Enemies
* [[הפנתר הוורוד]] (1963) The Pink Panther
* 55 יום בפקין (1963) Days At Peking 55
* ליידי L {{כ}} (1966) Lady L
* [[קזינו רויאל (1967)|קזינו רויאל]] (1967) Casino Royale
* המוח (1969) Le Cerveau
* נמר של נייר (1976) Paper Tiger
* כיף של חופשה (1976) No Deposit, No Return
* חמישה בלשים לקינוח (1976) Murder By Death
* רצח על הנילוס (1978) Death On The Nile
* בריחה לאתונה (1979) Escape To Athena
* איש ללא חת (1979) A Man Called Intrepid
* זאבי הים (1980) The Sea Wolves
* מוטב מאוחר מאשר אף פעם (1982) Better Late Then Never
* בעקבות הפנתר הוורוד (1982) Trail Of The Pink Panther
* קללת הפנתר הוורוד (1983) Curse Of The Pink Panther

==קישורים חיצוניים==
{{מיזמים|ויקישיתוף=Category:David Niven|שם ויקישיתוף=דייוויד ניבן}}
* {{imdb name|id=0000057|name=דייוויד ניבן}}
{{ניווט|
|כותרת=דייוויד ניבן - פרסים
|רקע=
|צבע=black
|הסתרה=כן
|מוסתר=כן
|רוחב=100%
|תוכן=
{{פרס אוסקר לשחקן הטוב ביותר}}
{{פרס גלובוס הזהב לשחקן הטוב ביותר - סרט קומדיה או מוזיקלי}}
{{פרס גלובוס הזהב לשחקן הטוב ביותר - סרט דרמה}}
}}
{{מנחי טקסי האוסקר}}

==הערות שוליים==
{{הערות שוליים}}

{{מיון רגיל:ניבן, דייוויד}}
[[קטגוריה:בריטים מעוטרי אות לגיון ההצטיינות]]
[[קטגוריה:שחקני קולנוע וטלוויזיה בריטים]]
[[קטגוריה:זוכי פרס גלובוס הזהב - שחקנים]]
[[קטגוריה:זוכי אוסקר: השחקן הטוב]]
[[קטגוריה:מנחי האוסקר]]
[[קטגוריה:אישים שהונצחו בשדרת הכוכבים של הוליווד: קולנוע]]
[[קטגוריה:אישים שהונצחו בשדרת הכוכבים של הוליווד: טלוויזיה]]
