[[קובץ:Richard_herring.jpg|שמאל|ממוזער|200px|הקומיקאי [[ריצ'רד הרינג]] במופע סטנד-אפ ב[[לונדון]]]]
'''מופע סטנד-אפ''' (ב[[עברית]]: '''מִצְחָק''') הוא [[מונולוג]] של [[קומיקאי]] המופיע על הבמה או [[דיאלוג]] שהוא מקיים עם הקהל, ובו הוא מציג מבט שונה ומבדר על סיטואציות שונות משגרת החיים היומית. המונח "סטנד-אפ" הוא [[תעתיק]] חלקי של '''Stand-up comedy''' ב[[אנגלית]], קרי '''סְטֵנְד-אָפּ קוֹמֵדִי''', כלומר "קומדיה בעמידה", שכן הקומיקאי לרוב עומד בעת המופע.

==מבנה המופע==
האמן מתחיל את המופע עם נושא מסוים שמוכר לקהל כדי להכניס את הקהל לאווירה מסוימת. הבמה בדרך כלל ריקה מאביזרים ומ[[תפאורה]] למעט מקרים מיוחדים שבהם הטקסט דורש אביזרים נלווים (בדרך כלל אלו יהיו אביזרים פשוטים ובודדים כגון [[כיסא]] או [[שרפרף]]). לרוב חלק מהטקסט במופע מאולתר באמצעות הדינמיקה שבין הקהל לאמן. הקומיקאי עומד במהלך כל המופע, אלא אם נדרשת ישיבה או שכיבה על הריצפה במהלך [[מערכון]] מסוים, ולעתים אף יורד מהבמה אל הקהל ומקיים עמו דיאלוג שחורג מהטקסט שנכתב מראש.

המופע מורכב ממספר מערכונים. כל מערכון הוא קטע קומי שעוסק בנושאים מתחלפים ממופע למופע.

==היסטוריה==
אמנות הסטנד-אפ החלה את דרכה ב[[ארצות הברית]] בסוף [[המאה ה-19]] במופעי [[וודוויל]] על ידי הצגת מונולוגים [[הומור]]יסטיים (אחד המופיעים הבולטים היה [[מארק טוויין]]) וכלה ב[[תרבות היידיש|תיאטרון היידיש]] ומופעי [[קרקס]] ו[[ליצן|ליצנות]] שונים. רוב הקומיקאים לא נחשבו אמנים אלא "מספרי בדיחות" סתמיים ש"חיממו" את הקהל כמופע פתיחה או בידרו את הקהל במהלך ההפסקות במופעים.

להיות קומיקאי נחשב לשלב בדרך לקריירה בעסקי הבידור ולא כמקצוע כשלעצמו וה[[בדיחה|בדיחות]] סופרו במגוון רחב של נושאים כאשר לכל מופע היה נושא ספציפי שבו עסקו הבדיחות כגון בדיחות על הורי החתן והכלה או הומור [[אתני]] שכלל בדיחות על גזעים שונים כגון שחורים, לבנים, היספאנים ויהודים. הועלו גם מופעי "הומור כחול" שבהם סופרו בדיחות גסות והנושא העיקרי של המופעים היה [[יחסי מין]]. השפה הייתה גסה ומופעים אלה נערכו בעיקר במועדוני לילה והגבילו את האמנים ביכולתם להתקדם בתחום משום שמופעים בסגנון זה נחשבו לא לגיטימיים.

ב[[שנות ה-50]] ו[[שנות ה-60|ה-60]] של [[המאה ה-20]], דור חדש של קומיקאים החל לחקור נושאים [[פוליטיקה|פוליטיים]], נושאים אתניים ו[[תרבות]]יים, [[הומור שחור]] (בדיחות על אסונות, כגון בדיחות על [[השואה]]) והומור גס שעסק במין. מופעי הסטנד-אפ התגלגלו מבדיחות בודדות ונפרדות לדיאלוגים ומונולוגים מורכבים עם "פאנץ' ליין" (שורת מחץ), שהיא "הפואנטה" או המרכז של הבדיחה והיא זו שלמעשה מעוררת את הקהל ל[[צחוק]]. מופעים מתקדמים יותר עסקו בהומור שחור וב[[סאטירה|סאטירות]] שהפכו במרוצת השנים ליותר ויותר גסות.

הסטנד-אפ פרץ את גבולות ארצות הברית ובמהלך [[שנות ה-70]] החלו להעתיק במקומות רבים בעולם את פורמט הופעת הסטנד-אפ והוקמו מועדונים רבים.

==סטנד-אפ בישראל==

ב[[שנות ה-60 של המאה ה-20|שנות ה-60]] ו[[שנות ה-70 של המאה ה-20|שנות ה-70]] של [[המאה ה-20]] התקיימו בישראל מופעי סטנד-אפ בודדים. אמן הסטנד-אפ הבולט באותה תקופה היה [[אורי זוהר]]. גם השחקן והבדרן [[שייקה אופיר]] הופיע בקטעי סטנד-אפ. אולם, כמעט כל מופעי הבידור של התקופה היו כתובים מראש, כמו אלו של שלישיית [[הגשש החיוור]] או [[קברט]]ים של [[חנוך לוין]]. בשנות השבעים בלט [[יהונתן גפן]] בהופעות סטנד-אפ המשלבות [[סאטירה]] נוקבת על החברה והמדינה בהשראת הסטנדאפיסט האמריקאי הפרוע [[לני ברוס]].

מאמצע [[שנות ה-80 של המאה ה-20]] תפס פורמט זה תאוצה ואמני סטנד-אפ רבים צפו אל תודעת הקהל.

מי שנודע כאחראי על פריחת הסטנד-אפ ב[[ישראל]] באותה התקופה היה השחקן [[שמואל וילוז'ני]]. יש המספרים כי הוא טס ל[[לונדון]] ושם צפה באדם עומד באחת הכיכרות ומציג בפני העוברים והשבים באופן קומי.{{מקור}} וילוז'ני הוקסם ממופע הרחוב ועם חזרתו לישראל הקים [[מועדון לילה|מועדון]] ב[[תל אביב]] שבו התקיימו מופעים שונים בפורמט זה. במקביל התקיימו מופעי סטנד-אפ אחרים, בעיקר באולם "בית ציוני אמריקה". במופעים אלו ניתנה בין היתר הזדמנות לאנשים אנונימיים לנסות להצחיק במשך מספר דקות, כשהקהל קבע האם הם יוכלו להמשיך או יאלצו לרדת מהבמה.

במהלך [[שנות ה-90 של המאה ה-20]] הוקמו מועדוני סטנד-אפ ברחבי הארץ. הבולט שבהם הוא ה[[קאמל קומדי קלאב]], שבו התגלו כשרונות רבים ורוב האמנים שמופיעים כיום בטלוויזיה הגיעו ממנו. בין תוכניות הסטנד-אפ הבולטות הייתה "[[הקומדי סטור]]" שהחל כמופע בימתי ועבר ל[[ערוץ 2]]. אומני סטנד-אפ גם הופיעו במסגרת תוכניות אחרות כגון "[[זהו זה]]" (פינת סטנד אפ עם וילוז'ני והצמד [[דבי ונולי]]), "הראשון בבידור" בהנחיית [[דודו טופז]] (שם התגלה [[נאור ציון]]), תוכנית האירוח של [[יאיר לפיד]] (עם הפינות של [[עדי אשכנזי]], [[אדיר מילר]], [[ליאור שליין]] ואחרים), [[צחוק מעבודה]] (עם הקומיקאים [[אורי חזקיה]], [[שחר חסון]], [[קובי מימון (שחקן)|קובי מימון]], [[ליטל שוורץ]] ועוד) וכן בתוכנית "[[פספוסים]]".

==בספרות==
ספרו של [[דויד גרוסמן]] משנת [[2014]], "[[סוס אחד נכנס לבר]]", הוא תיאור מדוקדק של מופע סטנד-אפ של הסטנדאפיסט דובלה ג'י בן ה-57, שנערך במועדון ב[[נתניה]]. כבכל מופע סטנד-אפ, גם במופע זה משלב הסטנדאפיסט בדיחות (ובהן אחת המתחילה במילים "'סוס אחד נכנס לבר") בעקיצות המכוונות אל הקהל, ובהתייחסות של הסטנדאפיסט אל עצמו.

==ראו גם==
* [[קומדיה]]
* [[סיטקום]]
* [[:קטגוריה:סטנדאפיסטים|רשימת סטנדאפיסטים]]

==קישורים חיצוניים==
*{{ויקישיתוף בשורה}}
* [http://www.mevalim.co.il/s/%D7%94%D7%95%D7%A4%D7%A2%D7%95%D7%AA_%D7%A1%D7%98%D7%A0%D7%93%D7%90%D7%A4 סטנד-אפ] בישראל, לוח הופעות סטנד-אפ באתר מבלים
* {{ynet|יונתן גת|הומור המייסדים: חלוצי הסטנד-אפ הישראלי|4220890|25 באפריל 2012|}}
* [http://www.dofek.co.il/ דופק סטנד אפ ובידור] - מאגר מערכוני סטנד אפ ובידור

[[קטגוריה:הומור]]
[[קטגוריה:אמנות הבמה]]
[[קטגוריה:בידור]]
[[קטגוריה:סטנדאפ|*]]
