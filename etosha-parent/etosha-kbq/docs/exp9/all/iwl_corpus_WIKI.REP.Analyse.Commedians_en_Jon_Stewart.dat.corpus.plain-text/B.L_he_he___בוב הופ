[[קובץ:Bob Hope in The Ghost Breakers trailer.JPG|שמאל|ממוזער|250px|בוב הופ]]
'''בוב הופ''' (ב[[אנגלית]]: '''Bob Hope'''{{כ}}; [[29 במאי]] [[1903]] - [[27 ביולי]] [[2003]]), או בשמו המקורי '''לסלי טאונס-הופ''', היה [[בדרן]] [[אמריקני]] יליד [[בריטניה]], [[כוכב קולנוע]], [[רדיו]] ו[[תיאטרון]], שהרבה להופיע בפני [[הכוחות המזוינים של ארצות הברית|חיילי צבא ארצות הברית]] ברחבי העולם.

==ילדותו==
לסלי טאונס-הופ נולד ב[[לונדון]], החמישי משבעה בניהם של בנאי אנגלי, ויליאם הנרי הופ ואביס טאונס, [[זמר]]ת [[אופרטה|אופרטות]] וולשית שנאלצה לעבוד כמנקה. המשפחה התגוררה ב[[בריסטול]] וב-[[1907]] [[הגירה|היגרה]] ל[[ארצות הברית]] והשתקעה ב[[קליבלנד]], [[אוהיו]]. הופ היה לאזרח אמריקני כשמלאו לו 17, ב-[[1920]].

==ראשית דרכו==
בילדותו עבד הופ בעבודות מזדמנות, מגיל 12. בזמנו הפנוי היה מופיע ברחוב, רוקד ומתבדח כדי להרוויח כמה פרוטות מהצד. הוא השתתף בתחרויות ריקוד וכשרונות אחרים לחובבים ואף זכה בפרס על [[חיקוי]] של [[צ'ארלי צ'פלין]]. הוא ניסה את כוחו גם ב[[אגרוף]], התחרה לזמן קצר תחת השם פקי איסט, אולם לא זכה להצלחה. 

ב-[[1925]] צפה [[פאטי ארבוקל]] באחת מהופעותיו והשיג לו עבודה קבועה בהרכב בשם Hurley's Jolly Follies. שנה לאחר מכן הקים את להקת ה"דנסמדיאנז" (שילוב של רקדנים ובדרנים), יחד עם [[האחיות הילטון]], [[תאומים סיאמיים|תאומות סיאמיות]] שרקדו [[סטפס]]. 

לאחר חמש שנים בסצנת ה[[וודוויל]], הופ עצמו היה מופתע ומאוכזב כשנכשל ב[[מבחן בד]] ב-[[1930]] ולא קיבל תפקיד ב[[קליפורניה]]. הוא חזר ל[[ניו יורק]] והופיע ב[[מחזמר|מחזות זמר]] ב[[תיאטראות ברודוויי|ברודוויי]], ביניהם "רוברטה" ו"אדום חם וכחול", שבו הופיעה לצידו [[אתל מרמן]]. על פי רוב זכה לביקורות טובות, ששבחו את חוש התזמון הקומי שלו. 

הוא שינה את שמו ל"בוב", כדי להמלט מ[[משחק מילים|משחק המילים]] שהדביק לו את הכינוי "Hopelessly" (הופ - לסלי).

==סרטי קולנוע==
באמצע [[שנות ה-30 של המאה ה-20|שנות ה-30]] שב הופ ל[[הוליווד]] ונאלץ בתחילה לשחק בסרטי סוג ב' ובמספר קומדיות קצרות של [[האחים וורנר]]. אולם הקריירה שלו תפשה תאוצה במהרה: ב-[[1938]] שר יחד עם [[שירלי רוס]] בסרט את ה[[דואט]] שהפך להיות [[סמל מסחרי]] שלו, "תודה על הזיכרון". השיר היה [[להיט]] וזכה לביקורות טובות. השיר הסנטימנטילי והגמיש שימש את הכותבים של הופ פעמים רבות, כל פעם בגרסה שונה במשהו, לכבוד אירועים והופעות למיניהן. 

הופעתו הקולנועית של הופ התאפיינה בגלגולי [[עיניים]], יש שיאמרו מוגזמים. הופ "האשים" בכך [[במאי קולנוע]] שאמר לו, בראשית דרכו, שמשחק בסרטים היא מלאכה לעיניים בעיקר. 

סרטיו והופעותיו ברדיו הפכו אותו לאחד הבדרנים הפופולריים בצפון-אמריקה. בשיאו הרוויח סכומי כסף גבוהים מהופעות חיות, למשל בסיבוב ההופעות של [[1940]], שארך שמונה [[שבוע]]ות והכניס סכום שיא של 100,000 [[דולר]] (כ-1.4 מיליון דולר במונחי [[2006]]). 

בין הסרטים הידועים ביותר של הופ ניתן למנות את "הברונטית האהובה עלי" ואת סרטי המסעות שבהם כיכב לצד [[בינג קרוסבי]] ו[[דורותי למור]], שחקנית אותה "גילה" ב[[מועדון לילה]]. הופ ולמור היו ידידים טובים לאורך שנים, והיא השחקנית שנקשרה יותר עמו על המסך הגדול. שחקניות אחרות איתן הופיע היו [[לוסיל בול]], [[ג'יין ראסל]] ו[[קתרין הפבורן]].

הופ מעולם לא זכה בפרס [[אוסקר]] על תפקיד מסוים, אולם [[האקדמיה האמריקאית לקולנוע]] העניקה לו מספר פרסים מיוחדים, ואף הפקידה בידיו את הנחיית טקס חלוקת פרסי אוסקר פעמים רבות, החל ב[[שנות החמישים]] ועד [[שנות השמונים]].

==שידורי רדיו וטלוויזיה==
הופעתו הראשונה על המסך הקטן הייתה ב-[[1932]], בשידור ניסיוני מוקדם של רשת [[CBS]] ב[[ניו יורק]]. הקריירה הטלוויזיונית שלו נמשכה כשישים וארבע שנים, בעיקר במסגרת רשת [[NBC]]. עם NBC הוא הופיע לראשונה ב[[רדיו]], ב-[[1937]]. שנה לאחר מכן החל להנחות תוכנית קבועה על שמו, שרצה עד [[1953]]. החל מראשית הטלוויזיה הנחה לסירוגין את התוכנית [[שעת הקומדיה של קולגייט]] בערוץ הטלוויזיה של NBC ובמשך השנים הופיע בספיישלים רבים בערוץ זה, על פי רוב תחת חסותה של ענקית ה[[נפט]] [[טקסקו]]. ידועים מכל היו הספיישלים שהופקו לכבוד [[חג המולד]], בהם נהג לשיר את "פעמוני כסף" כדואט עם כוכבניות צעירות, כגון [[אוליביה ניוטון-ג'ון]] ו[[ברוק שילדס]]. 

הוא הופיע בתפקיד אורח, בסוף שנות השמונים, בתוכנית "[[בנות הזהב]]". הופעתו האחרונה בטלוויזיה הייתה ב-[[1996]], כשהנחה בצוותא עם [[טוני דנזה]] [[רטרוספקטיבה]] על [[נשיא ארצות הברית|נשיאי ארצות הברית]].

==הופעות בפני אנשי צבא==
[[קובץ:Bob Hope.gif|שמאל|ממוזער|250px|בוב הופ והשחקנית [[ג'יין ראסל]] בהופעה עם תזמורת הרדיו של הצבא האמריקני, [[1944]]]]הופ היה מעורב לאורך חייו בפעולת '''ארגון השירות המאוחד''' (United Service Organization או בקיצור '''USO'''), ארגון שמטרתו לארגן הופעות של בדרנים ומוזיקאים אמריקנים בבסיסי זרועות הצבא האמריקאי ברחבי העולם. לראשונה הופיע במסגרת ה-USO ב-[[6 במאי]] [[1941]]. הופ הופיע בפני לוחמים ב[[מלחמת העולם השנייה]], [[מלחמת קוריאה]], [[מלחמת וייטנאם]] ו[[מלחמת המפרץ]]. להופעותיו מחוץ לגבולות ארצות הברית נהג להופיע ב[[מדים]]. בסך הכול יצא לשישים סיבובי הופעות מטעם ה-USO, על פני חמישים שנה. 

ב-[[1997]] חוקק [[הקונגרס של ארצות הברית]] (בחתימתו של הנשיא [[ביל קלינטון|קלינטון]]) חוק שהעניק להופ מעמד של "ותיק מלחמה של כבוד". הופ כינה את ההכרה הזו: "הכבוד הגדול ביותר שאי פעם קיבלתי". 

הזיהוי של הופ עם הכוחות הלוחמים לא תמיד הועיל לו. הוא נהיה מזוהה עם "המכונה המלחמתית" וכאשר המלחמה לא הייתה פופולרית, כמו בימי וייטנאם, גם תדמיתו של הופ סבלה כתוצאה מכך.

==ספורט==
בוב הופ היה ידוע באהבתו ל[[ספורט]]. בצעירותו עסק כאמור באגרוף ולכל אורך חייו שיחק [[ביליארד]], צפה במשחקי [[פוטבול]] ואף היה הבעלים של שתי קבוצות: ה[[קליבלנד אינדיאנס]] וה[[לוס אנג'לס ראמס]]. 

אולם מעל הכול נקשר שמו של הופ במשחק ה[[גולף]]. הוא שיחק באירועים שארגן סבב ה-[[PGA]], כמו גם עם כמעט כל הנשיאים מ[[דווייט אייזנהאואר]] ועד [[ג'ורג' בוש הבן]]. על הבמה במופעיו, השתמש במחבט גולף כאחד מהאביזרים האהובים עליו. 

בהופעת אורח שלו ב[[משפחת סימפסון]] בתפקיד עצמו, הוא הופיע בפני חיילים בבסיס פורט ספרינגפילד, ואמר להם: "ראש העיר קווימבי הוא חתיכת שחקן גולף. הכדורים שלו מבלים יותר זמן מתחת למים מ[[גרג לוגניס]]". בכך לכדו כותבי הסימפסונס שניים מהסממנים המזוהים ביותר עם הופ בזיכרון הלאומי האמריקני: ההופעות בפני חיילים וגולף. 

ב-[[1978]] הוענק לו [[פרס בוב ג'ונס]] (אותו חילק עם [[בינג קרוסבי]]), הפרס הגבוה ביותר של איגוד הגולף האמריקני. הוא גם חבר ב[[היכל התהילה העולמי של הגולף]].

==חייו האישיים==
לפי ה[[ביוגרפיה|ביוגרף]] ארתור מרקס (בנו של [[גראוצ'ו מרקס]], שהיה קולגה של הופ ואף התחרה בו), הופ נישא בראשונה לגרייס לואיז טרוקסל, שותפתו לבמות הוודוויל. הם נישאו ב-[[25 בינואר]] [[1933]]. הופ טען שנים רבות לאחר מכן שלא היו אלה נישואים של ממש, ושהם התגרשו זמן קצר לאחר מכן. 

הופ נישא בשנית ב-[[23 בפברואר]] [[1934]], לדולורס דפינה, זמרת מועדונים [[קתוליות|קתולית]] ממוצא [[אירלנד|אירי]]-[[איטלקי]]. שמה על הבמה היה דולורס ריד. הופ פגש אותה במועדון ב[[מנהטן]] בו הופיעה. דפינה והופ נשארו ביחד עד מותו ב-[[2003]]. הנישואים בני 69 השנים הם הארוכים ביותר בתולדות כוכבי הוליווד. הם [[אימוץ|אימצו]] ארבעה ילדים, כולם מאותו [[בית יתומים]] ב[[אוונסטון]], [[אילינוי]]. 

לפי הביוגרף לורנס קווירק ואחרים, היה ידוע לכל על רומנים רבים שניהל הופ עם שחקניות צעירות.

==אחרית ימיו==
[[קובץ:Bob hope lackland afb.jpg|שמאל|ממוזער|150px|בוב הופ בהופעה בבסיס חיל האוויר לאקלנד, 1990]]הופ האריך ימים, עד כדי כך שפעמיים פורסמו בתקשורת [[הספד]]ים שקוננו על מותו בעודו בחיים: ב-[[1998]] הספד מוכן של סוכנות הידיעות [[AP]] פורסם בטעות ב[[אינטרנט]], וגרם לכך שמותו הוכרז ב[[בית הנבחרים של ארצות הברית|בית הנבחרים]]. ב-[[2003]] פורסם באתר של [[CNN]] הספד מוכן נוסף, יחד עם ידיעות על מותם של ידוענים אחרים.

ב-[[29 במאי]] 2003 חגג הופ את יום הולדתו המאה והצטרף ל[[אירווינג ברלין]] ו[[ג'ורג' ברנס]], אנשי תעשיית המופעים שהגיעו לגיל מאה לפניו. 35 [[מדינות ארצות הברית|מדינות]] הכריזו על היום כ"יום בוב הופ", ופינת הרחובות הוליווד וווין ב[[לוס אנג'לס]] נקראה "כיכר בוב הופ". הופ הקשיש היה שווה, לפי דיווחים, מעל [[מיליארד]] דולר, הון שצבר בעיקר על ידי השקעות נבונות ב[[נדל"ן]]. 

למרות שכבר היה זקן וחלש לא איבד את חוש ה[[הומור]] שלו, ואמר על עצמו: "אני כל כך זקן, שכבר ביטלו את [[סוג דם|סוג הדם]] שלי". על ערש מוות, כששאלה אותו רעייתו היכן ירצה ל[[קבורה|היקבר]], הוא ענה: "הפתיעי אותי". 

חודשיים לאחר ציון המאה הוא מת מ[[דלקת ריאות]]. ההספדים ביום מותו, ה-[[27 ביולי]] 2003, ציינו בעיקר את מסירותו ל-USO ואת העובדה שהופיע בפני 11 נשיאים. 

לאחר מותו נתגלה שהוא המיר את דתו לקתוליות, ככל הנראה בהשפעת אשתו דולורס. בהתאם לכך הוא נקבר בבית הקברות של המיסיון ב[[עמק סן פרננדו|סן פרננדו]].

==פרסים ועיטורים==
ב-[[2004]] נכלל ברשימת ה[[קומדי סנטרל 100]], של 100 הסטנדאפיסטים הטובים ביותר. ב-[[2005]] נבחר בין 50 "הבדרנים של הבדרנים", כלומר בסקר של חברים למקצוע. מקומו אינו נפקד בדרך כלל מרשימות מסוג זה. 

===פרסי אוסקר===
* 2 פרסי אוסקר של כבוד
* 2 פרסים מיוחדים
* [[פרס ז'אן הרשולט לפעילות הומניטרית]]

===כוכבים בשדרת הכוכבים===
בוב הופ זכה ללא פחות מארבעה ציונים שונים ב[[שדרת הכוכבים של הוליווד]]:
*כוכב קולנוע (בשדרות הוליווד 6541)
*כוכב רדיו (בשדרות הוליווד 6141)
*כוכב טלוויזיה (בשדרות הוליווד 6758)
*לוח מיוחד לתיאטרון (בשדרות הוליווד 7021)

===מדליות===
*[[מדליית הזהב של הקונגרס]], שהוענקה לו ב-[[8 ביוני]] [[1962]]
*[[מדליית החרות הנשיאותית]], שהעניק לו [[לינדון ג'ונסון]] ב-[[20 בינואר]] [[1969]], יומו האחרון ב[[הבית הלבן|בית הלבן]]

===תארים וכיבודים נוספים===
הופ זכה לתארים וכיבודים רבים ומגוונים, על הסקאלה שבין [[אביר האימפריה הבריטית]] (KBE) ל"[[פרס הפודינג הנמהר]]".

==הנצחה==
[[קובץ:CO0002.jpg|שמאל|ממוזער|250px|מטוס [[C-17 גלובמאסטר]] של חיל האוויר האמריקני הנקרא על שמו של בוב הופ]]בין המקומות והאירועים הנקראים על שמו ניתן למנות את:
*"בוב הופ קרייזלר קלאסיק", תחרות גולף בסבב ה-PGA
*"דרך בוב הופ" ב[[ברבנק]], קליפורניה וב[[ראנצ'ו מיראז']], קליפורניה
*"רוחו של בוב הופ", [[מטוס]] [[C-17 גלובמאסטר]] של [[חיל האוויר של ארצות הברית]]
*כיכר "בוב הופ" בלוס אנג'לס
*[[נמל תעופה|נמל התעופה]] "בוב הופ", המשרת את אזור ברבנק-[[גלנדייל (קליפורניה)|גלנדייל]]-[[פסדינה]] בקליפורניה. מקור השם בבדיחה של הופ, שבתגובה לידיעה שנמל התעופה של [[מחוז אורנג']] נקרא על שמו של [[ג'ון ויין]] ב-[[1979]], אמר בבדיחות הדעת שהוא גם רוצה שיקראו על שמו נמל תעופה. 
*"תיאטרון בוב הופ" ב[[סטוקטון]], קליפורניה ועוד תיאטרון בשם זה באזור הולדתו בלונדון. גם ב[[דאלאס]], [[טקסס]] יש תיאטרון משוכלל הנקרא על שמו, שאת בנייתו מימן. 
*אניית הצי האמריקאי "בוב הופ", אחד מכלי השיט הבודדים של הצי שנקרא על שם אדם בחייו
*"2829 בובהופ", [[אסטרואיד]]

==קישורים חיצוניים==
{{מיזמים|ויקישיתוף=Category:Bob Hope}}
* [http://www.bobhope.com האתר הרשמי של בוב הופ] {{אנגלית}}
* {{imdb name|id=0001362|name=בוב הופ}}
* הספדים:
** [http://www.cnn.com/2003/SHOWBIZ/TV/07/28/obit.hope/index.html CNN]

{{מנחי טקסי האוסקר}}
{{מיון רגיל:הופ, בוב}}
[[קטגוריה:שחקני קולנוע וטלוויזיה אמריקאים]]
[[קטגוריה:רקדנים אמריקאים]]
[[קטגוריה:קומיקאים אמריקאים]]
[[קטגוריה:מנחי האוסקר]]
[[קטגוריה:מעוטרי מדליית החירות הנשיאותית]]
[[קטגוריה:מעוטרי מדליית הזהב של הקונגרס]]
[[קטגוריה:אבירים מפקדים במסדר האימפריה הבריטית]]
[[קטגוריה:זוכי אוסקר: פרס ז'אן הרשולט לפעילות הומניטרית]]
[[קטגוריה:זוכי פרס גילדת שחקני המסך - מפעל חיים]]
[[קטגוריה:זוכי פרס גלובוס הזהב - מפעל חיים]]
[[קטגוריה:זוכי פרס פיבודי]]
[[קטגוריה:אישים שהונצחו בשדרת הכוכבים של הוליווד: קולנוע]]
[[קטגוריה:אישים שהונצחו בשדרת הכוכבים של הוליווד: רדיו]]
[[קטגוריה:אישים שהונצחו בשדרת הכוכבים של הוליווד: טלוויזיה]]
[[קטגוריה:אישים שהונצחו בשדרת הכוכבים של הוליווד: תיאטרון ומופעים]]
