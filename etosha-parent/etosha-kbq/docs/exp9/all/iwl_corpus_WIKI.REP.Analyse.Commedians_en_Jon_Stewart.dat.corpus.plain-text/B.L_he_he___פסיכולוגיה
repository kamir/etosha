{{תקציר פורטל|פסיכולוגיה}}
'''פסיכולוגיה''' היא תחום ב[[מדעי החברה]] החוקר התנהגותם של יחידים ואת התהליכים [[נפש|המנטליים]] העוברים עליהם. מטרות הפסיכולוגיה הן לתאר, להבין, ולנבא, את ההתנהגות כדי שנוכל, במקרים מסוימים, לפקח עליה.  

[[אטימולוגיה|מקור השם]] ב[[יוונית]] (Ψυχολογία): "פסיכה" (ψυχή) - נפש, ו"לוגיה" (λογία) - תורה. העוסק בפסיכולוגיה, הוא בדרך כלל [[פסיכולוג]].

==תחומי הפסיכולוגיה==
הנחת היסוד של מדע הפסיכולוגיה היא שישנה חוקיות בהתנהגות האדם, וכי עליה לתעד ולמדוד חוקיות זו. הפסיכולוגיה גורסת שהתנהגות אינה מתרחשת באופן מקרי, אלא תוצאה של מערכת חוקים, הבנת חוקים אלו מאפשרת לנו לגזור גם ניבוי מסוים לגבי העתיד. כל תחום בפסיכולוגיה עוסק בהיבטים אחרים של ההתנהגות, ומנסה להבין אותה מתוך מיקוד אחר. 
הפסיכולוגיה מחולקת לענפי מחקר, תחומי עיסוק ואסכולות (רשימה חלקית):

===ענפי מחקר===

להלן יוצגו מעט מענפי המחקר הכלליים של הפסיכולוגיה:

* [[פסיכולוגיה התפתחותית]] - מתמקדת במחקר השינויים ההתנהגותיים והנפשיים מילדות לבגרות. פסיכולוג התפתחותי מטפל בבעיות התנהגותיות, חברתיות ונפשיות אצל ילדים ובמקביל מלווה את הורי הילד במהלך הטיפול.
* [[פסיכולוגיה חברתית]] - עוסקת ביחסי הגומלין שבין הפרט וסביבתו, תוך התמקדות בפרט, (לעומת ה[[סוציולוגיה]] אשר מתמקדת בסביבה החברתית). 
* [[פסיכולוגיה של האישיות]] - תחום החוקר את אישיות האדם, דרכי התנהגותו, ההבדלים הבין-אישיים והשפעת הסביבה על תכונותיו. 
* [[פסיכולוגיה קוגניטיבית]] - עוסקת בחקר תהליכים מנטליים בסיסיים, ביניהם [[תודעה]], [[תפיסה]], חשיבה, [[קשב]], [[זיכרון אנושי]], [[למידה]] ו[[קבלת החלטות]]. 
* [[פסיכולוגיה רפואית]] - עוסקת ברמה התאורטית, הקלינית והמחקרית בסוגיית יחסי הגומלין בין גוף לנפש, ובאופן ספציפי יותר בקשרים שבין המשתנים הפיזיולוגיים לבין המשתנים הפסיכולוגיים והחברתיים, היכולים להשפיע על התפרצות תופעות ו[[מחלה|מחלות]] גופניות, דרכי ההתמודדות איתן ומניעתן.
* [[נוירופסיכולוגיה]] - עוסקת בקשר בין תהליכים מנטליים שונים למבנה ה[[מוח]] ולהשפעות ה[[כימיה|כימיות]] על תפקודו, דבר הנעשה בעיקר על ידי בחינה מדעית של פגיעות ראש מסוגים שונים.
* [[פסיכופיזיקה]] - עוסק ביחס ובקשר שבין הגירויים הפיזיים האובייקטיביים להם נחשף האדם, ובין ה[[תחושה|תחושות]] הפסיכולוגיות הסובייקטיביות המתעוררות אצלו כתוצאה מהחשיפה לגירויים אלו.

===תחומי עיסוק===
* [[פסיכולוגיה קלינית]] - עוסקת בניתוח ופתרון בעיות נפשיות והפרעות התנהגות.
* [[פסיכולוגיה חינוכית]] - עוסקת בחקר תהליכים [[חינוך|חינוכיים]] מנקודת מבט של הפרט המתחנך או של הפרט במסגרת החינוכית. תחום זה מתמקד גם במערכת יחסי הגומלין בין הפרט ו[[בית הספר]].
* [[פסיכולוגיה ארגונית]] ו[[פסיכולוגיה תעשייתית|תעשייתית]] - עוסקת בדינמיקות ארגוניות הנובעות מהאינטרקציה בין החברים ב[[ארגון]]. חופפת במידה רבה עם פסיכולוגיה חברתית, אך מתמקדת ביישום. בין היתר עוסקת ב[[מוטיבציה]], [[מנהיגות]], עריכת בחינות [[מיון עובדים|מיון]] וקבלה לעבודה, [[ייעוץ ארגוני|ייעוץ]] למפעלים ויעול שיטת העבודה.
* [[פסיכולוגיה שיקומית]] - מתמחה בטיפול באנשים שנפגעו ממחלות או [[תאונה|תאונות]], עיבוד [[שכול|אבל]] וטראומות אחרות.
* <span style="color: ColorName;">פסיכולוגיה מחקרית -</span> עוסקת בתהליכים הקושרים תהליכים נפשיים לתהליכים ביולוגיים (מדעי המוח), תהליכים חברתיים (פסיכולוגיה חברתית) ואחרים.
===אסכולות===
* [[פסיכואנליזה]] - אסכולה תאורטית וטיפולית חשובה מיסודו של [[זיגמונד פרויד]], שתחום העניין שלה הוא "[[תורת האישיות]]", כלומר - מבנה האישיות הכולל של האדם וההתפתחות התקינה והפתולוגית של מבנה זה.
* [[פסיכולוגיה אינדיבידואלית]] - אסכולה מיסודו של [[אלפרד אדלר]], המתייחסת לאינדיבידואל בצורה [[הוליזם|הוליסטית]] (אחדותית) ללא חלוקתו לרכיבים שונים של האישיות כפי שנעשה באסכולות אחרות.
* [[פסיכולוגיה אנליטית]] - אסכולה מיסודו של [[קרל יונג]] המרחיבה את ה[[פסיכואנליזה]], והעושה שימוש נרחב במושגים [[מיתוס]]ים ו[[ארכיטיפ]]ים ו[[תת מודע קולקטיבי]].
* [[פסיכולוגיה התנהגותית]] (ביהביוריזם) - אסכולה העוסקת בתחומים שונים של התנהגות האדם מתוך הסתמכות על מדע ניתוח התנהגות. עוסקת גם בתחומים של ההתנהגויות על בסיס התניה רספונדנטית ([[רפלקס]]ים, רגשות ותחושות) ובעיקר בהתנהגות אופרנטית - כל מגוון ההתנהגות המתפעלת של האדם, בכל הגילאים.
* [[פסיכולוגיה הומניסטית]] - אסכולה העוסקת במימד האנושי של הפסיכולוגיה וההקשר שלו להתפתחות התאוריה הפסיכולוגית, אשר התפתחה כתגובה ל[[ביהביוריזם]] מצד אחד, ול[[פסיכואנליזה]], מצד שני.

==היסטוריה==
{{ערך מורחב|היסטוריה של הפסיכולוגיה}} 

===שורשי הפסיכולוגיה בפילוסופיה העתיקה===
[[קובץ:Plato-raphael.jpg|שמאל|ממוזער|150px|הפילוסוף [[אפלטון]] דגל בטיפול נפשי, של "חולי הנפש" שיש להם קונפליקט בין חלקי הנפש השונים, באמצעות שיח [[פילוסופיה|פילוסופי]] המכונה דיאלוג אפלטוני.]]
[[קובץ:Aristotelesbunt.jpg|שמאל|ממוזער|150px|הפילוסוף היווני [[אריסטו]] היה הראשון שהקדיש ספר לחקר נפש האדם.]]
[[קובץ:Jan Baptist Weenix - Portrait of René Descartes.jpg|שמאל|ממוזער|150px|[[רנה דקארט]] הניח יסודות חשובים לפסיכולוגיה המודרנית]]
רבים רואים את תחילתה של הפסיכולוגיה כבר בתקופת [[יוון העתיקה]] בהגותם של [[סוקרטס]], [[אפלטון]], [[אריסטו]] ו[[היפוקרטס]] בשאלות כמו מהות נפשו של האדם, [[מודעות]]ו ודרכי התנהגותו. היפוקרטס מתחיל את ספרו בכך שיש לאדם שלוש נפשות: טבעית, חיונית ושכלית. גם אצל אפלטון (427/8-347 לפנה"ס) הנפש כישות תופסת מקום מרכזי, ומופיעה חלוקה של הנפש לשלשת המרכיבים: הרציונלי, הרגשי והיצרי. מחלת נפש נתפסת אצלו כקונפליקט וכקרע בין חלקי הנפש השונים, הנובעים עקב בורותו של האדם, ובהתאם לכך היא צריכה להיות מטופלת באמצעות ה[[פילוסופיה]] וידיעת האמיתות של ההוויה ב[[דיאלוג#דיאלוג אפלטוני|דיאלוג אפלטוני]]. 

תלמידו הידוע ביותר, [[אריסטו]] (384-322 לפנה"ס), כתב למעשה את ספר הפסיכולוגיה הראשון ("על הנפש"). בספרו הוא סיווג את כל ההוויה לחומר וצורה, וראה בנפש האדם את "צורתו" של האדם. אריסטו דירג את כוחות החיות של היצורים בצורה של פירמידה, כאשר הנפש האנושית עומדת מעל לנפש החייתית (של [[בעלי חיים|בעלי החיים]]), שעומדת מעל לנפש הצמחית (של ה[[צמח]]ים). בנוסף ל[[חמשת החושים]] קיים לדעתו של אריסטו חוש שישי, "[[החוש המשותף]]", שהוא החוש המעבד את כלל הגירויים הנמסרים מחמשת החושים למידע משמעותי. אריסטו ראה ב[[שביל הזהב|דרך האמצע]] שבה האדם מאמץ תכונות נפש "אמצעיות", שמתרחקות מהביטויים הקיצוניים של התכונות, כתכונות הנפש הטובות שהאדם האתי צריך לאמץ לו באמצעות חינוכו האישי.{{הערה|המידות, ספר ד', פרק ב'. ספר ב', פרק ח', 5-8}} 

ה[[רמב"ם]] (1138-1204), מגדולי הפוסקים ה[[יהודי]]ם, פילוסוף ו[[רופא]], קבע בהקדמתו ל[[מסכת אבות]] המכונה [[שמונה פרקים]], כי נפש האדם היא ישות אחדותית, ורק בעלת ביטויים שונים, ולכן חיוניות הנפש האנושית מתפשטת על פני כל שיעור קומתו של האדם, כך שאפילו הכוח הביולוגי של האדם נבדל מהכוחות הביולוגיים של בעלי החיים. הוא סבר כי האדם נולד כלוח חלק, אבל עם מוכנות לקבלת נטיות מסוימות‏‏,{{הערה|1=‏שמונה פרקים, תחילת פרק ח'‏}} ומושפע בדעותיו ומעשיו בעיקר מחבריו ומנהג אנשי מדינתו. בהקשר לתורת המידות, הוא אימץ והרחיב את תפיסת דרך האמצע כמצפן למידות הראויות והתקינות, וטען כנגד אפלטון, כי לימוד פילוסופיה כשלעצמו לא יגרום לאדם לאזן את תכונות נפשו, והדרך העיקרית צריכה להיות בתרגול בעשייה מתקנת, שמשמעותה לעשות מעשים מעין התכונה המבוקשת, כך שהמעשים יטביעו את חותמם בנפשו, בדומה לאמרתו של בעל[[ ספר החינוך]], "אחרי המעשים נמשכים הלבבות".{{הערה|ספר החינוך, מצווה ט"ז.}} ועוד סבר כי המיפוי הנכון לדרך האמצע קיים ב[[מצווה|מצוות]] ה[[תורה]] שמכוונות להביא את האדם לאיזון, בכל ההיבטים השונים של תכונות נפשו.

[[רנה דקארט]] (1596-1650), פילוסוף ו[[מתמטיקאי]] [[צרפת]]י, שנחשב לאחד ההוגים החשובים והמשפיעים בהיסטוריה המערבית, הניח יסודות משמעותיים לפסיכולוגיה המודרנית. הוא היה הראשון שהצביע על ה[[מוח]] ו[[מערכת העצבים]] כאזורים האחראיים להתנהגותו של האדם, ודגל בניתוח מכניסטי של תופעות פסיכולוגיות. בהקשר לנפש האדם דקארט דגל בתפיסה המכונה [[רציונליזם]]. הוא המשיך תפיסה קדומה כי לא רק שקיים [[דואליזם]] של נפש וגוף, שבו לנפש יש קיום עצמאי משלה, אלא הנפש מגיעה לעולם עם מטען של ידע ותודעה, ומכילה את רעיונותיה ותכונותיה כבר עם היווצרה, וישנה חשיבות גדולה לחשיבה טהורה מאשר לחוויות וניסיונות חושיים. עוד הוסיף על פילוסופים שקדמו לו, שישנה אינטרקציה של [[גוף ונפש]], ולא רק שהנפש משפיעה על הגוף, אלא גם הגוף משפיע על הנפש. 

כתגובת נגד לתפיסות של דקארט, צמח ב{{ה|איים הבריטיים}} זרם המכונה [[אמפיריציזם]], על פיו כל ידע הוא אפוסטריורי (ידע הנובע מהניסיון) או בהסקה אינדוקטיבית. [[תומאס הובס]] (1588-1679), הוגה דעות ופילוסוף פוליטי אנגלי, סבר כי בני האדם כמו בעלי החיים הם "מכונות", ונופלים תחת החוקיות הדטרמניסטית של חוקי הטבע. [[ג'ון לוק]] (1704-1632), אבי הדרישה לפילוסופיה של "[[השכל הישר]]", סבר כהובס כי האדם איננו מגיע לעולם עם רעיונות מולדים, אלא "[[טאבולה ראסה]]", שבו היילוד הוא "דף חלק" אשר צובר מידע אך ורק מהסביבה וניסיון חייו; עם זאת, לוק לא היה אמפריציסט קיצוני כהובס, וסבר כי השכל מסוגל לניתוח ורפלקסיה עצמיים של תכני החושים. [[ג'ורג' ברקלי]] (1753-1685), פילוסוף אירי שהמשיך את הקו של "הלוח החלק", סיכם את תורתו שנקראה [[אידאליזם]], במשפט "להיות, זה להיות נתפש"; הוא חלק על לוק וטען שלא חייב להיות קשר בין האובייקטים הפיזיקליים הממשיים לבין הייצוג התפיסתי והמנטלי בנפש האדם, ואין אפשרות לאדם לחוות באופן ישיר את העולם הפיזיקלי.

הזרם ה[[מטריאליזם|מטריאליסטי]], שבין הוגיו ניתן למנות את [[פייר גסנדי]] (1592-1655), [[ג'וליאן דה למטרי]] (1709-1751) ו[[קונדילק]] (1715-1780), לקח את האמפיריציזם צעד נוסף אחד קדימה, וטען שאין להזדקק כלל למהות של נפש או שכל, העומדים בפני עצמם ומוטבעים מחוויותיו של האדם, אלא שהאדם הוא מכונה לא פחות מכך שהחיה היא מכונה, ושניתן להסביר את התנהגותו על פי עקרונות מכניסטיים ופיזיקליים. למטרי אף כתב ספר בשם "האדם מכונה", שבו טען כי אין הבדל מהותי בין אדם לחיה, אלא רק דרגות של שכלול.

===ראשית הפסיכולוגיה בעת המודרנית===
[[קובץ:Gustav Fechner.jpg|שמאל|ממוזער|150px|[[גוסטב פכנר]] - אבי ה[[פסיכופיזיקה]]]]
[[קובץ:Wundt.jpg|שמאל|ממוזער|150px|[[וילהלם וונדט]] - אבי ה[[סטרוקטורליזם (פסיכולוגיה)|סטרוקטורליזם]]]]
[[קובץ:Wm james.jpg|שמאל|ממוזער|150px|[[ויליאם ג'יימס]] - אבי ה[[פונקציונליזם (פסיכולוגיה)|פונקציונליזם]]]]
[[קובץ:Edmund Husserl 1900.jpg|שמאל|ממוזער|150px|[[אדמונד הוסרל]] אבי ה[[פנומנולוגיה (פסיכולוגיה)|פנומנולוגיה]]]]
[[קובץ:Sigmund Freud LIFE.jpg|שמאל|ממוזער|150px|[[זיגמונד פרויד]], אבי ה[[פסיכואנליזה]]]]
תחילתה של הפסיכולוגיה כדיציפלינה רפואית הייתה בספרו של [[תומאס ויליס]] משנת 1672, "De Anima Brutorum", שבו התייחס לפסיכולוגיה בעקבות דקארט במונחים של פעולת ה[[מוח]]. תפישת המוח כאחראי להתנהגות, לא היה דבר טריוויאלי בעבר. התנהגות הייתה מיוחסת לאיברים אחרים, כגון [[כליות]] ו[[לב האדם|לב]]. 

עד לשלהי [[המאה ה-19]], פסיכולוגיה נחשבה לענף של ה[[פילוסופיה]]. הענף של ה[[פסיכופיזיקה]] נוסד הלכה למעשה על ידי [[גוסטב פכנר]] ב-1860, בפרסום ספרו "יסודות הפסיכופיזיקה". אחת התימות המרכזיות בספרו היא שנושאים תודעתיים ופסיכולוגים יכולים להימדד באופן ניסויי ומדויק. עם זאת, ייסודה של ה[[פסיכולוגיה ניסויית|פסיכולוגיה הניסויית]] והפסיכולוגיה המודרנית בכללה, מיוחסת על ידי רבים ל[[וילהלם וונדט]] מ[[אוניברסיטת לייפציג]] בשנת 1879. וונדט פרסם את ספרו "עקרונות הפסיכולוגיה הפיזיולוגית" ב-1874, וייסד את אסכולת ה[[סטרוקטורליזם (פסיכולוגיה)|סטרוקטורליזם]] - ניתוח של מבנים נפשיים ובידודם למרכיבים בסיסיים. הוא היה הראשון בעולם שהקים [[מעבדה]] לחקר התנהגות, וחידש את מתודת המחקר "[[אינטרוספקציה]]", התבוננות עצמית. בכך שינה את התפישה כלפי הפסיכולוגיה מתחום פילוסופי, לתחום מדעי לכל דבר. הוא גם עסק ב[[פסיכולוגיה חברתית]] ו[[פסיכולוגיה תרבותית|תרבותית]] ובחקר הפסיכולוגיה של ה[[שפה]], וקדם בכך בחצי מאה לתורותיו של [[נועם חומסקי]]. וונדט העמיד שורה של תלמידים, ביניהם [[אמיל קרפלין|קרפלין]] (שנחשב אבי ה[[פסיכיאטריה]] המודרנית), ספירמן, [[אדוארד טיצ'נר|טיצ'נר]], ו[[ג'יימס קאטל|קאטל]]. 

במקביל, עמיתו ומתנגדו הגדול שמעבר לאוקיינוס, [[ויליאם ג'יימס]] האמריקני ("עקרונות הפסיכולוגיה" - 1890), נחשב ל"אבי הפסיכולוגיה האמריקנית", ולמייסד זרם ה[[פונקציונליזם (פסיכולוגיה)|פונקציונליזם]], שרואה את התודעה האנושית כפונקציה ולא כמבנה, ומתרכזת בחקירת הדרך שבה פועלת הנפש בתפקודה בסביבתה. תפיסתו של ג'יימס שיחררה את הפסיכולוגיה מהמעבדה, ועסקה בבעיות של אנשים בסביבתם הטבעית. בעקבותיו הלכו פסיכולוגים רבים, בהם [[סטנלי הל]], [[ג'ון דיואי]] ו[[ג'יימס אנגל]]. דמות חשובה נוספת שהתנגדה לוונדט היה [[פרנץ ברנטנו]] (1838-1917). ברנטנו, פילוסוף ופסיכולוג [[אוסטרי]] ("פסיכולוגיה של התנועה"), נחשב לחלוץ הזרם הקרוי [[פנומנולוגיה]], וטען כי הפסיכולוגיה צריכה לתאר תהליך דינמי ולא לפרק את החוויה ההכרתית למרכיבים ותגובות. בין תלמידיו היו [[מרטין היידגר]] מאבות ה[[אקזיסטנציאליזם]] המודרני, [[אדמונד הוסרל]] אבי ה[[פנומנולוגיה (פסיכולוגיה)|פנומנולוגיה]], ו[[זיגמונד פרויד]] אבי ה[[פסיכואנליזה]].

===הפסיכולוגיה החל מהמאה ה-20===
בתחילת המאה ה-20 הוחלפו שתי הגישות של סטרוקטורליזם ופונקציונליזם בשלוש אסכולות חדשות: [[גשטלט]], [[פסיכואנליזה]] ו[[ביהביוריזם]]. מאז עוסקת הפסיכולוגיה בעיקר בהתנהגות (למשל במסגרת ה[[ביהביוריזם]]), ב[[נפש]] (למשל ב[[פסיכולוגיה קוגניטיבית]]) ובשילוב ביניהם.

אצל תלמידיו ותלמידי תלמידיו של ברנטנו (הוסרל, אלקסיוס מיניון, כריסטיאן פון ארנפלס, ובנוסי) החלו להופיע ניצני תפיסת ה[[גשטלט]] (ב[[גרמנית]]: צורה, תבנית, דפוס), אבל היא הגיעה לכלל הבשלה רק אצל [[מקס ורטהיימר]] (1880-1943) ותלמידיו [[קורט קופקה]] ו[[ולפגנג קולר]]. תפיסה ואסכולה פסיכולוגית זו, אשר צמחה ב[[גרמניה]] בעיקר כתגובת נגד לגישת ה[[סטרוקטורליזם (פסיכולוגיה)|סטרוקטורליזם]], טוענת כי העיקרון התפעולי של ה[[מוח]] וה[[תודעה]] הוא הוליסטי, מקבילי ואנלוגי ובעל מגמה לארגון עצמי. משפט המפתח שעשוי להסביר את עיקרון הגשטלט הוא "השלם גדול מסכום חלקיו", ומשמעותו היא שישנה באדם תבנית תודעתית ראשונית המפרשת את הגירויים החושיים, עוד בטרם התרחשותם, ואף משליכה את חוקיה על הקלט החושי; לפיכך, פירוק תבנית זו לחלקיה, תוך בחינת הגירויים באופן מבודד ו[[אטום|אטומיסטי]] כפי שעשו הסטרוקטורליסטים, אינו מועיל להבנת התבנית והמכלול. 

בשנות התשעים של המאה ה-19 החל [[זיגמונד פרויד]] לעסוק בשיטת תרפיה החושפת מאוויים כמוסים, שנקראה [[פסיכואנליזה]]. פרויד, שהוא כנראה הפסיכולוג המוכר ביותר, תרם תרומה משמעותית למיסוד הפסיכולוגיה כשיטה לגיטימית לטיפול להקלת הסבל האנושי. בתחילה פרויד התקבל בעוינות ובבוז על ידי הממסד האקדמי בתחום הפסיכולוגי, וברבים ממוסדות המחקר הייתה התעלמות גורפת מתפיסותיו. שיטותיו של פרויד לא היו כרוכות במדע [[אמפיריות|אמפירי]] הכולל תצפיות וניסויים, ולא היו ניתנות לאישוש או הפרכה, ועם זאת תגליותיו בעניינים רבים בפסיכולוגיה נחשבות לחדשניות ומשמעותיות, ומשמשות כמצע חשוב והכרחי בכל תחומי הפסיכולוגיה. בין תלמידיו היו כאלו שנשארו נאמנים לתורתו והמשיכו לפתחה בדרכו, בהם [[אנה פרויד]], [[מלאני קליין]], ו[[דונלד ויניקוט]], אך תלמידים אחרים דוגמת [[קרל יונג]] ([[פסיכולוגיה אנליטית]]), [[אלפרד אדלר]] ([[פסיכולוגיה אינדיבידואלית]]), [[ויקטור פרנקל]] ו[[אריך פרום]] ([[פסיכולוגיה הומניסטית]]), פיתחו והרחיבו אותה לכיוונים שלא היו מקובלים על פרויד ועל הזרם המרכזי בפסיכואנליזה.

ה[[ביהביוריזם]] התפתח במידה רבה כריאקציה לגישות הפרוידיאניות, שהדגישו תהליכים תת-הכרתיים ונראו כספקולציות פילוסופיות שכמעט לא ניתן היה להעמידן במבחן אמפירי, ולפיכך [[מדע]]יותן הייתה מוטלת בספק. הביהביוריסטים, לעומת זאת, שאפו להפוך את הפסיכולוגיה למדע מדויק, אשר ניתן לבחון אותו במעבדה באופן אובייקטיבי, לכמת את נתוניו במדדים מדויקים, ולתאר באמצעותו בצורה ישירה את פניו הגלויים של האורגניזם, כלומר, ההתנהגות הגלויה, השינויים החלים בה ואופן למידתה. הפסיכולוגים הביהביוריסטיים החשובים ביותר היו [[ג'ון ב. ווטסון|ג'ון ווטסון]] ואחריו [[פרדריק סקינר]]. במקביל, מדע [[ניתוח התנהגות|ניתוח ההתנהגות]] שהתפתח בעקבות מחקריו של [[פבלוב]] בתחום התנהגות רספונדנטית ([[רפלקס]]יבית ביסודה) ושל סקינר בתחום [[התניה אופרנטית|התנהגות אופרנטית]], פתחו תחום גדל והולך של ידע על המשתנים השולטים, ועל מורכבות ההתנהגות הנובעת מהם. ידע זה איפשר מעבר מניתוח התנהגות ניסויי (מעבדתי) ל[[ניתוח התנהגות יישומי]]. בהדרגה ניתן היה לראות את כוחו של מדע זה ביישומים הנרחבים שהתפתחו בתחום ה[[הוראה]] וה[[חינוך]]. עניין זה התבטא במיוחד בטיפול באתגרים הקשים של שינוי התנהגות. הגישה ההתנהגותית נתנה בסיס להתערבויות יעילות ביותר בקידום למידה בכלל ובקידומם של [[ילד]]ים עם ליקויים התפתחותיים בפרט. כך, באמצע המאה ה-20 היה הביהביוריזם הזרם המשפיע ביותר בפסיכולוגיה, אולם מאז ירד כוחו. עם זאת, הוויכוח בינו לבין הפסיכולוגיה הדינמית או הקוגניטיבית, או בין [[טיפול התנהגותי וקוגניטיבי]] ל[[טיפול פסיכודינמי]], עדיין לא הוכרע.

עבודתו של [[נועם חומסקי]] ב[[בלשנות]] השפיעה רבות על ה[[פסיכולוגיה קוגניטיבית|פסיכולוגיה הקוגניטיבית]] וההתפתחותית. התאוריה שלו על [[דקדוק אוניברסלי]] הייתה התקפה ישירה על התאוריות הביהביוריסטיות המבוססות של זמנו, וסייעה רבות להבנת האופן בו [[שפה]] נרכשת על ידי ילדים, ומה עומד ביסוד היכולת לפרש שפה. העקרונות הבסיסיים של תאוריה זו (אף על פי שאינן בהכרח הטענות החזקות יותר של [[בלשנות גנרטיבית|גישת העקרונות והפרמטרים]]) הפכו במהלך השנים למקובלים כמעט לגמרי. ביקורתו של חומסקי על המתודולוגיה והנחות היסוד של סקינר תרמה למהפכה כנגד הדוקטרינה הביהביוריסטית, ששלטה בפסיכולוגיה. בספרו מ-[[1966]], "Cartesian Linguistics", ועבודות נוספות, חומסקי פרש הסבר על שפות אנוש, שנעשה למודל החקירה בתחומים אחרים בפסיכולוגיה. חלק ניכר מההנחות כיום בדבר האופן בו ה[[תודעה]] עובדת, נשאב מרעיונות אלו של חומסקי.

בתקופה זו, אמצע המאה ה-20, החל ביצועם של מחקרים משמעותיים בתחום ה[[פסיכולוגיה חברתית|פסיכולוגיה החברתית]], כגון ניסויי הלמידה החברתית של [[אלברט בנדורה]], ניסויים בתחום השפעה חברתית של [[סטנלי מילגרם]] ו[[סולומון אש]], ועוד. ואילו בעשורים האחרונים, בסוף המאה ה-20 ובתחילת המאה ה-21, גובר העיסוק בניסויים ומחקר [[נוירופסיכולוגיה|נוירופסיכולוגי]] כדרך להבנת הנפש ותהליכי עיבוד מידע, על פי קשרים עצביים ואזורים במוח. זאת במקביל לעיסוק הקלאסי ב[[טיפול פסיכולוגי]] בגישות שונות על פי האסכולות שהתפתחו במאה ה-20, ותוך מחקר, דיון ופיתוח אסכולות אלו.

==שיטות מחקר==
{{להשלים}}
מחקר מדעי בפסיכולוגיה נעשה כמו בתחומים אחרים של ה[[מדע]]. ראשית יש ליצור [[היפותזה]] מדעית בתחום, שגם צריכה להסביר את כל הממצאים שהתקבלו בעבר על ידי התאוריות הקודמות. לאחר מכן יש להוכיח את תקפות ההיפותזה בעיקר באמצעות [[ניסוי]] ו[[תצפית מדעית]], אשר לכל אחד יתרונות וחסרונות לעומת השני. יתרון הניסוי הוא האפשרות לברר קשר סיבה ומסובב בין הגורמים במערכת הנחקרת. יתרון התצפית הוא ההתנהלות החופשית של הטבע, ללא המעורבות המלאכותית של המדען שעלולה לגרום להטית התוצאות. דרכים נוספות לבחינת התאוריה הם מילוי שאלונים וראיונות, סיפור חיים של האדם ואף סקירה ספרותית. 

תחומי המחקר בפסיכולוגיה הם רבים, החל ממחקרים בבחינת יכולות מנטליות, הפרעות התפתחויות, ליקויי למידה, דרך קבלת החלטות, זיכרון ובקרה, וכלה בהפרעות נפשיות, דרכי טיפול, ומחקר באנשים בעלי פגיעות מוחיות קונקרטיות.

מכיוון שהמחקרים נעשים בבני אדם ו[[בעלי חיים]] נדרשת הגדרה של אמות מידה ל[[אתיקה]] ניסויית. הקריטריונים העיקריים בניסויים בבני אדם הם סיכון מינימלי לאדם, יידוע האדם לניסוי וקבלת הסכמתו לכך, כולל אפשרות לפרישתו בכל שלב של הניסוי, וחיסיון המידע ואי חשיפת ופרסום נתונים פרטיים של הנסיינים. בניסויים בבעלי חיים השאלה הנוגעת לאתיקה, היא בעיקר ב[[כאב]] ובסבל שמותר לעורכי הניסויים להסב לבעלי החיים. בניסויים מפורסמים בתולדות הפסיכולוגיה המודרנית בבעלי חיים, נעשו ניסויים הגורמים כאב וסבל לבעלי חיים, במידה כזו ואחרת.

==ביקורת==
מבקרי התחום טוענים לעתים קרובות כי הפסיכולוגיה היא מדע "מעורפל". במאמר ביקורת של הפילוסוף [[תומאס קון]] מ-1962 נטען כי הפסיכולוגיה באופן כללי אינה מבוססת על [[פרדיגמה]] הדומה לתחומי מדע כדוגמת [[כימיה]] ו[[פיזיקה]], אלא כי פסיכולוגים, בדומה ל[[פילוסופיה|פילוסופים]], עוסקים בנושא בדרכים מגוונות ללא תאוריה המקיפה את כולם.

מבקרים רבים טוענים כי לא פעם הפסיכולוגיה היא בעלת אופי לא מדעי, בין השאר משום שמספר תחומים בה מבוססים על [[שיטות מחקר]] כמו [[סקר]]ים ושאלונים, מהם ניתן להסיק בעיקר על [[מתאם|מתאמים]], ולא על [[סיבתיות]]. בעיה [[מתודולוגיה|מתודולוגית]] נוספת היא שתופעות שונות שפסיכולוגים עוסקים בהם, כדוגמת [[אישיות]], [[חשיבה]] ו[[רגשות]], לא יכולות להימדד באופן ישיר, ולעתים קרובות חוקרים מגיעים למסקנה על בסיס של דיווחים אישיים שהם [[סובייקטיביות|סובייקטיביים]]. עם זאת, עקב ההתפתחויות המשמעותיות בחקר המוח של השנים האחרונות, תחומים אלו נהפכים נגישים יותר למחקר.

קיימת ביקורת גם בין תאורטיקנים שונים הבאים מתוך תחום הפסיכולוגיה, על ההבדלים בין התאוריות הפסיכולוגיות השונות ועל אופן יישומם ומידת יעילותם ב[[טיפול פסיכולוגי]]. נטען כי חלק מהשיטות המיושמות בשטח בטיפול באנשים, אינן מבוססות על מחקרים [[אמפיריות|אמפיריים]] מספקים המוכיחים את יעילותן.{{הערה|גיל גרינגרוז, [http://www.ynet.co.il/articles/0,7340,L-3843184,00.html פסיכולוגיה קלינית: מדע או שרלטנות?], 2 בפברואר 2010, אתר [[ynet]]}} 
==לקריאה נוספת==
* דניאל אלגום, '''פרקים בתולדות הפסיכולוגיה''', בעריכת מלכה טל, משרד הביטחון - ההוצאה לאור, תשנ"ב - 1991
* לורן סלייטר, '''לפתוח את התיבה של סקינר - עשרת הניסויים הפסיכולוגיים הגדולים של המאה העשרים''', הוצאת אריה ניר, 2004.
* [[סטיבן מיטשל]], '''פרויד ומעבר לו''', סטיבן מיטשל ומרגרט בלאק, הוצאת תולעת ספרים, 2006.
* לודי ט. בנג'מין, '''היסטוריה של הפסיכולוגיה המודרנית''', [[רסלינג]], 2010.
{{-}}

== ראו גם ==
{{הפנייה לספר ויקיפדיה|פסיכולוגיה}}
* [[פסיכיאטריה]]
* [[לימודי מדעי ההתנהגות]]
{{-}}

== קישורים חיצוניים ==
{{מיזמים
|ויקימילון=פסיכולוגיה|שם ויקימילון=פְּסִיכוֹלוֹגְיָה
|ויקישיתוף=Category:Psychology
|ויקיספר=קטגוריה:פסיכולוגיה|שם ויקיספר=פסיכולוגיה
}}
* {{פסיכולוגיה עברית|פסיכולוגיה עברית}}
* [http://www.tapuz.co.il/tapuzforum/main/termByDic.asp?id=192&dicid=19&l=&tdNum=11 מילון מונחים בפסיכולוגיה], באתר "תפוז"
* [http://www.betipulnet.co.il פסיכולוגיה], באתר "בטיפולנט"
* [http://giditherapy.co.il/lexicon/default.html לקסיקון למונחי הפסיכולוגיה], באתר "פסיכותרפיה"
* [http://www.psychoworld.sk/ Psychoworld.sk - human psychology news]
* אורית כהן ודנה פרידמן, [http://lib.cet.ac.il/pages/item.asp?item=13440&kwd=1770 פסיכולוגיה? - מה זה?], הספרייה הווירטואלית של [[המרכז לטכנולוגיה חינוכית|מט"ח]]
* סם ש. רקובר, [http://lib.cet.ac.il/pages/item.asp?item=9759&kwd=1770 הלוגיה שבפסיכו: האמנם הפסיכולוגיה היא מדע?] הספרייה הווירטואלית של [[המרכז לטכנולוגיה חינוכית|מט"ח]]
* {{ynet|[[גולן שחר]]|הפסיכולוגיה לאן? דרמה בשלוש מערכות|3987793|22 בנובמבר 2010|}}
* שהם חשן–הלל ואילן יניב, [https://www.ybz.org.il/?CategoryID=185&ArticleID=3672&dbsAuthToken= מחזה פסיכולוגי בארבע מערכות: מסע ארכיוני בעקבות הקמת המחלקה הראשונה לפסיכולוגיה בישראל], [[עת-מול]] 220
* [https://www.youtube.com/watch?v=vo4pMVb0R6M&index=1&list=PL8dPuuaLjXtOPRKzVLY0jJY-uHOH9KVU6 Intro to Psychology] - סרטון הסבר על יסודות הפסיכולוגיה ומהלך התפתחותה {{סרטונים}}
* [https://www.youtube.com/watch?v=hFV71QPvX2I&list=PL8dPuuaLjXtOPRKzVLY0jJY-uHOH9KVU6&index=2 Psychological Research] - מחקר פסיכולוגי {{סרטונים}}

==הערות שוליים==
{{הערות שוליים}}

{{תבנית:פסיכולוגיה}}
{{תבנית:מדעי החברה}}

[[קטגוריה:פסיכולוגיה|*]]
[[קטגוריה:מדעי החברה]]
