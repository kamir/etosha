{{פירוש נוסף|נוכחי=כלי נשיפה ממתכת|אחר=משמעויות נוספות|ראו=[[קרן]]}} 
[[קובץ:French horn back.png|שמאל|ממוזער|250px|קרן יער]]
'''קרן יער''' (או '''קרן צרפתית''' או בפשטות: '''קרן''') היא [[כלי נשיפה ממתכת]] (בדרך כלל [[פליז]]). היא מסוגלת להפיק [[צליל]]ים רועמים ו[[דרמה|דרמטיים]] (תרועות) לצד צלילים שקטים ונוגעים ללב. [[מנעד]]ה של קרן היער הוא השני בגובהו במשפחת [[כלי נשיפה|כלי הנשיפה]] ממתכת, לאחר ה[[חצוצרה]] ולפני ה[[טרומבון]]. צלילי הקרן נכתבים בּ[[מפתח סול]], אך לעתים צליליה הנמוכים נכתבים בּ[[מפתח פה]]. 

תולדות קרן היער מתחילות עוד בתקופה ה[[פרהיסטוריה|פרהיסטורית]]; אנשי התקופה נהגו להשתמש בקרניים של [[בעל חיים|בעלי חיים]] ליצירת צלילים רמים שנשמעו מרחוק, קרן דומה משמשת את ה[[יהודים]] כ[[שופר]].

הקרן בנויה כצינור ארוך, שקצהו האחד דק, ובקצהו השני הוא מתרחב מאוד, ומשמש כ[[מגבר]] לצליל הבוקע ממנו. בצליליה הגבוהים במיוחד של הקרן (יותר מסול גבוה כתוב), לנגני הקרן קשה לדייק בצלילה מכיוון שהם תלויים בלחץ השפתיים, שנעשה למאוד קרוב בצלילים הגבוהים.

מנעדה של קרן היער הרגילה (קרן ב-פה (In F)): [[קובץ:Music F Horn note.JPG]]

== תפקיד הקרן בתזמורת ==
בתזמורת סימפונית ממוצעת יש לרוב ארבע קרנות, לעתים ישנן שלוש או שתיים בלבד ולעתים יש חמש או שש קרנות המנגנות בו זמנית. בדרך כלל משמיעה הקרן צלילים ארוכים בקטעים שבהם רוצה המלחין [[דינמיקה (מוזיקה)|פורטה]] וממלאת את ההרמוניה, אך לעתים יש לה גם סולואים מיוחדים. בדרך כלל, הכתיבה לקרנות היא בכמה קולות, בהתאם למספר הקרנות בהן מעוניין המלחין ביצירתו. בתזמורת סימפונית שבה ארבע קרנות, הכתיבה לקרנות בדרך כלל מתחלקת לקרן 1 וקרן 3 המנגנות את הצלילים הגבוהים, וקרן 2 וקרן 4 המנגנות את הצלילים הנמוכים. בעבר הייתה לכל סולם קרן והיו כותבים לה בצלילים העיליים בלבד על הסולם, כלומר אם היצירה הייתה כתובה ב[[סולם (מוזיקה)|סולם]] דו מז'ור, אזי הייתה קרן בדו, ואם היצירה הייתה כתובה בסול מינור, אז הייתה קרן בסי במול (המז'ור המקביל), ולכן צלילי הקרן היו מוגבלים בעבר. בתזמורות כיום נפוצה הקרן הכפולה, אשר בנויה מקרן בפה בשילוב עם קרן בסי במול.

==סוגי קרנות==
=== קרן טבעית ===
בסביבות שנת [[1100]] לספירה החלו לייצר קרנות ממתכת, המכונות כיום [[קרן טבעית|קרנות טבעיות]] [http://www.horniman.ac.uk/images/uploads/horn.jpg]. לקרנות אלו אין שסתומים, ואת הצלילים שהן מפיקות ניתן לשנות על ידי מתיחה והרפייה של השפתיים, שינוי לחץ האוויר, ועל ידי מיקום היד בתנוחות שונות בתוך הפעמון של הקרן. הנגינה בקרן הטבעית, שהיא בעקרון צינור אוויר בעל אורך קבוע, מתבצעת על ידי ניווט בין שלביה השונים של [[צליל עילי|סדרת הצלילים הטבעיים]]. מאחר שלכל צינור אוויר באורך נתון, ומכאן שלכל קרן טבעית, צליל בסיסי אחד ויחיד, שגובהו של כל-אחד מצלילי סדרה האחרים מתייחס אליו בשיעור קבוע. לא ניתן לנגן בקרן טבעית את כל ה[[סולם כרומטי|צלילים הכרומטיים]], המהווים את אבני הבניין של המוזיקה המערבית. הנגינה בקרן הטבעית הייתה לקשה מאוד משום שדרשה מהנגן מיומנות רבה בשימוש הן בשפתיים והן ביד ימין, איתה "סתם" ו"פתח" את פתח הפעמון כדי להפיק את הצלילים הכרומטיים שאינם משלבי הסדרה הטבעית. לכן, שופרה הקרן באופנים שונים, ובעיקר: הוספו לה [[שסתום|שסתומים]].

=== קרן השסתומים (Valve Horn) ===
בשל מוגבלות הקרנות הטבעיות, פותחה קרן השסתומים בסביבות שנת [[1815]] על ידי הגרמני היינריך שטולצל [http://www.hornplanet.com/hornpage/museum/history/_derived/horn_history3.html_txt_stolz.gif]. בקרן זו ניתן להאריך את אורך הצינור ולהנמיך את הצליל על ידי לחיצה פשוטה על לחצן, במקום להרכיב צינורות נוספים בכל פעם כפי שנעשה עד אז. כעת, נגינת סולמות כרומטיים הפכה אפשרית, וחופש הכתיבה של ה[[מלחין]] גדל. בתחילה, קרנות השסתומים לא היו פופולריות במיוחד מכיוון שהצליל שלהן היה שונה מן הצליל של הקרן הטבעית והנגנים שכבר היו רגילים לנגן בקרן הטבעית לא התרגלו לשינוי, אך עם הזמן קרנות אלה השתכללו ותוך כמה עשרות שנים מהמצאתה של קרן השסתומים הנגנים החלו להעריך את השיפורים הטכניים שהיא הציעה.

===הקרן הכפולה (Double Horn)===
מכיוון שבקרן השסתומים הרגילה ניתן לבצע מנעד כללי מצומצם, שילבו אדמונד גומפרט ופריץ קרוספה קרנות שסתומים בשני סולמות, קרן בפָה וקרן בסי במול לקראת סוף [[המאה ה-19]]. השילוב איפשר לנגן צלילים במנעד רחב יותר מאשר בכל אחת מן הקרנות לחוד. ההחלפה בין הקרנות נעשית על ידי לחיצה על לחצן נוסף. לחיצה על הלחצן מעבירה את האוויר מצינורות הקרן בפָה לצינורות הקרן בסי במול. צינורות הקרן בסי במול קצרים מצינורות הקרן בפה וכך גדל מנעדו של הכלי.

=== הקרן המשולשת (Triple Horn) ===
לקראת [[שנות ה-60]], פותחה '''הקרן המשולשת''', על ידי ריצ'רד מריוות'ר [http://www.corno.de/schmid/deu-eng/bulle3a.jpg]. הקרן המשולשת היא בעלת חמישה לחצנים; אחד בקמיצה, אחד באמה, אחד באצבע, ושניים באגודל. הקרן המשולשת משלבת את האלמנטים של הקרן הכפולה ושל קרן ה-פָה הגבוה (F alto).

בעזרת קרן ה-F alto ניתן לנגן צלילים גבוהים יותר מאשר בעזרת קרן ה-F או קרן ה-Bb.

בניגוד לאחיותיה ממשפחת כלי הנשיפה, קרן היער נפוצה כמעט רק ב[[מוזיקה קלאסית]]. בשנים האחרונות, החלו לנגן בקרן גם במוזיקת [[ג'אז]] כיחידים וב[[ביג בנד]]. 
בהרכבים, קרן היער נמצאת בשתי החמישיות הנפוצות - חמישיית כלי עץ, וחמישיית כלי מתכת.

==קישורים חיצוניים==
*{{ויקישיתוף בשורה}}

{{כלי נגינה}}

[[קטגוריה:כלי נשיפה ממתכת]]
