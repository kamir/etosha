[[קובץ:Jane Fonda Cannes nineties.jpg|שמאל|ממוזער|250px|ג'יין פונדה, [[פסטיבל קאן]], 2007]]
'''ג'יין סימור פונדה''' (ב[[אנגלית]]: '''Jane Seymour Fonda'''; נולדה ב-[[2 בדצמבר|21 בדצמבר]] [[1937]]) היא [[שחקן|שחקנית]] [[קולנוע]] [[ארצות הברית|אמריקנית]] זוכת [[פרס האוסקר]] הידועה גם בשל פעילותה הפוליטית וחייה האישיים הסוערים. קריירת המשחק של פונדה החלה ב[[שנות ה-50]] ונמשכה על פני ארבעה עשורים.

==רקע משפחתי==
פונדה נולדה ב[[ניו יורק]] לשחקן [[הנרי פונדה]] ולאשת החברה פרנסס פורד סימור. מוצאו של פונדה היה [[הולנד]]י ו[[בריטניה|בריטי]] אם כי מקור השם פונדה הוא כפי הנראה ב[[איטליה]]. סימור הייתה ממוצא [[אירלנד|אירי]] ו[[גרמניה|גרמני]], והייתה השנייה מבין חמש נשותיו של פונדה, שהיה בעלה השני. בשנת [[1950]], כאשר הייתה פונדה בת 12, התאבדה סימור בשל בעיות נפשיות.

פונדה גדלה בחוף המערבי של ארצות הברית, במשך עשר השנים הראשונות לחייה. הקריירה של אביה הביאה אותו ל[[ניו יורק]] בהיותה בת עשר, ופונדה ואחיה [[פיטר פונדה|פיטר]], גדלו בבית סבתם ב[[גריניץ' (קונטיקט)|גריניץ']] שב[[קונטיקט]].

==קריירת המשחק==

פונדה החלה להתעניין במשחק לראשונה כאשר הופיעה עם אביה במחזה "נערת הכפר" שהוצג בתיאטרון ב[[נברסקה]] למטרות צדקה, בשנת [[1954]]. היא למדה במכללה היוקרתית לנשים ואסאר, אך בשל חוסר שביעות רצון מלימודיה, נסעה ללמוד אמנות ב[[פריז]]. כאשר שבה לניו יורק החלה בקריירה של [[דוגמנית]], ואף הופיעה פעמיים על שער המגזין [[ווג]]. בשנת [[1958]] הציג אותה אביה למורה הדרמה המפורסם [[לי סטרסברג]], ובעקבות הפגישה החלה פונדה בלימודים ב"[[סטודיו השחקנים]]" המפורסם שהקים שטרסברג, וגילתה כי ייעודה הוא המשחק.

===שנות השישים===
פונדה הופיעה הופעות בכורה ב[[תיאטרון]] וב[[קולנוע]] בשנת [[1960]] ובמהלך [[שנות ה-60]] שיחקה כשני סרטים לשנה, החל מן הסרט "סיפור בדים" שצולם בשנת [[1960]], שבו גילמה תפקיד שאותו שיחקה על הבמה, של [[עידוד (ספורט)|מעודד]]ת המנסה לכבוש את ליבו של [[כדורסלן]] (שאותו גילם [[אנטוני פרקינס]]). בשנת [[1962]] זכתה ב[[פרס גלובוס הזהב]] כאשר שיחקה פרוצה בסרט "Walk on the Wild Side”, והוכתרה לשחקנית המבטיחה של השנה.

פריצתה של פונדה באה לאחר ששיחקה ב[[מערבון]] ההומוריסטי "[[קט בלו]]", בשנת [[1965]]. תפקידה כמורה שהפכה לפורעת חוק הפך אותה לכוכבת הוליוודית מן השורה, והיא בת 28. אחרי תפקיד זה הופיעה בסדרה של קומדיות, כ"יחפים בפארק" ([[1967]]) שבו שיחקה לצד [[רוברט רדפורד]].

בשנת [[1968]] הופיעה בסרטו של הבמאי [[רוז'ה ואדים]], "[[ברברלה]]". הייתה זו קומדיית [[מדע בדיוני]] [[ארוטיקה|ארוטית]], המתחילה בסצנה ארוכה של פונדה המבצעת [[חשפנות|סטריפטיז]] בתנאים של חוסר משקל כביכול. ואדים, שהיה בעל מוניטין של פס ייצור ל[[סמל מין|סמלי מין]], והצליח למצב נשים כ[[בריז'יט בארדו]] למעמד של סמלי מין עולמיים (ואף הקפיד להינשא להן לתקופה מסוימת) נישא לפונדה, ו"ברברלה" הפך את פונדה לסמל מין עולמי.

הופעתה בשנת [[1969]] בסרטו של הבמאי [[סידני פולק]] "[[הם יורים גם בסוסים (סרט)|הם יורים גם בסוסים]]", הייתה שונה לחלוטין מהופעתה ב"ברברלה". הסרט היה דרמה נוקבת, רוויה בביקורת חברתית, על רקע [[השפל הגדול]] ב[[שנות ה-30]], ודרש מפונדה משחק דרמטי ואמין. משחקה של פונדה בסרט זה הקנה לה לראשונה את המועמדות ל[[פרס האוסקר]]. בסוף שנות השישים הייתה פונדה במעמד-על בקולנוע האמריקני, והייתה בררנית בתפקידיה. בין היתר דחתה תפקידים, אשר הפכו לתפקידים שבנו קריירה של שחקניות אחרות, כגון תפקידה של [[פיי דאנאווי]] ב"[[בוני וקלייד (סרט)|בוני וקלייד]]" ותפקידה של [[מיה פארו]] ב"[[תינוקה של רוזמרי]]".

===שנות ה-70===
[[קובץ:Ted Turner Jane Fonda2.jpg|שמאל|ממוזער|250px|ג'יין פונדה מלווה בטד טרנר, 1990]]בשנת [[1971]] זכתה פונדה ב[[פרס האוסקר]] לשחקנית הטובה ביותר, על משחקה לצד [[דונלד סאתרלנד]] בסרט "נערת הטלפון והבלש", שבו שיחקה פרוצה המסתבכת בתעלומת רצח. סאתרלנד היה לתקופה קצרה בן זוגה של פונדה. יש הרואים בהופעתה בסרט זה את אחת הטובות בקריירה שלה. בין השנים [[1971]] עד [[1977]] לא זכתה להצלחה קולנועית. נראה כי היא "סומנה" על ידי האולפנים כסיכון קופתי בשל הכעס שעוררו דעותיה והתנהגותה במהלך ההתנגדות ל[[מלחמת וייטנאם]]. פונדה עצמה סבורה כי המדובר בעניין מורכב מזה, וכי בתקופה זו הפנתה את תשומת לבה לפעילות פוליטית, על חשבון הקריירה הקולנועית שלה. בשנת [[1977]] הופיעה בסרט "דיק וג'יין עושים את זה" לצד [[ג'ורג' סיגל]] (הסרט צולם מחדש בשנת [[2005]] בכיכובו של [[ג'ים קארי]] ולצידו [[טיאה ליאוני]]). קומדיית בלש זו הייתה הצלחה קופתית שהחזירה את הקריירה של פונדה למסלולה.

לאחר שיקום הקריירה שלה הופיעה פונדה בסדרת סרטים בעלי דגש פוליטי. בשנת [[1977]] הופיעה בסרט "ג'וליה" שבו שיחקה את הסופרת והפעילה הפוליטית [[ליליאן הלמן]]. בשנת [[1978]] הופיעה לצידו של [[ג'ק למון]] בסרט "[[הסינדרום הסיני]]" שהתריע בפני תקלות ב[[כור גרעיני|כורים גרעיניים]]". בשנה זו זכתה שוב בפרס האוסקר בשל תפקידה כאשה המתלבטת בין המחויבות לבעלה [[ברוס דרן]], השב [[הלם קרב|הלום קרב]] ממלחמת וייטנאם, ובין האהבה ל[[ג'ון ווייט]] הנכה, בסרט "[[השיבה הביתה (סרט)|השיבה הביתה]]". את העשור סיימה בהופעתה לצידו של [[רוברט רדפורד]] בסרט "הפרש החשמלי" ([[1979]]), שהיה אף הוא סרט רווי ביקורת חברתית, העוסק במסחור החברה האמריקנית ושקיעת המערב.

===שנות ה-80===
בשנת [[1980]] שיחקה פונדה אישה גרושה החוזרת לשוק העבודה בקומדיה המצליחה "[[9 עד 5 (סרט)|9 עד 5]]" לצד [[לילי טומלין]] ו[[דולי פרטון]]. הקומדיה הייתה להצלחה מסחרית, וייצבה את מצבה הכלכלי של פונדה.

בשנת [[1981]] הופיעה לצידו של אביה, בסרט "[[האגם המוזהב]]" ([[1981]]). יחסי האב וביתו היו תמיד מתוחים, והדבר היה ידוע לקהל, שנהר לצפות ב[[דרמה משפחתית|דרמה המשפחתית]]. הנרי פונדה קיבל את פרס האוסקר הראשון שלו על משחקו בסרט, וג'יין פונדה קיבלה אותו בשמו, שכן היה כבר על ערש דווי. האב מת מספר חודשים לאחר מכן. היה זה הסרט החשוב האחרון שבו הופיעה פונדה. היא המשיכה להופיע, לאורך כל [[שנות ה-80]], אך לא זכתה להצלחה ולחשיבות שאליהן הגיעה בעבר.

===קלטות הכושר===
במשך שנים רבות הייתה פונדה חובבת [[בלט]] נלהבת. לאחר ששברה את רגלה במהלך צילומי "הסינדרום הסיני", לא יכלה עוד לרקוד. על מנת לפצות על כך החלה להשתתף בשיעורי [[מחול אירובי]] ואימוני כושר. הדבר הפך לקריירה שנייה, ומשלימה לקריירה הקולנועית שלה.

בשנת [[1982]] הוציאה פונדה לשוק את קלטת הכושר הראשונה שלה. הקלטת הייתה ללהיט, ומכרה 17 מיליון עותקים. במהלך השנים פרסמה פונדה 23 קלטות, חמישה ספרים ושלוש עשרה קלטות שמע, העוסקים בכושר ובמחול אירובי. הקלטת האחרונה מאלו פורסמה בשנת [[1995]].

יש המבקרים את פונדה על כך שלמרות שהטיפה לשיפור המראה באמצעות אימוני כושר, מצאה לנכון לעבור ניתוחים פלסטיים על מנת לשמור על מראה צעיר.

===פרישה וחזרה===
בשנת [[1991]] הכריזה פונדה על פרישתה מן הקולנוע. במאי [[2005]] שבה להופיע לאחר היעדרות של ארבע עשרה שנים, בקומדיה "חותנת בהפרעה", שבה שיחקה את חמותה המרשעת של [[ג'ניפר לופז]]. מאוחר יותר נרמז כי בכוונתה להופיע בהמשך ל"[[9 עד 5 (סרט)|9 עד 5]]". הקריירה הקולנועית של פונדה הניבה שבע מועמדויות לפרס האוסקר, ושני פרסי אוסקר.

==פעילות פוליטית==
במהלך [[שנות ה-60]] הייתה פונדה מעורבת בפעילות פוליטית למען [[התנועה לזכויות האזרח של ארצות הברית|התנועה לזכויות האזרח]] וכנגד [[מלחמת וייטנאם]]. פונדה הייתה נשואה במשך שנים לסנאטור הדמוקרטי, והפעיל הפוליטי הליברלי [[תום היידן]]. לאחר גירושיה מהיידן נישאה לאיל התקשורת [[טד טרנר]] הנחשב לשמרן, מקים רשת הטלוויזיה [[CNN]]. לאחר גירושיה ממנו הצהירה כי "השתחררה משלטון פטריארכלי". בשנת [[2001]] הצהירה כי היא "נוצריה שנולדה מחדש".

===פעילות מוקדמת===
בשנת [[1969]] הביעה תמיכה באירוע שבו השתלטו אנשים ממוצא [[אינדיאנים|אינדיאני]] על [[כלא אלקטרז]] כדי למשוך תשומת לב לדרישותיהם. היא הביעה תמיכה בפעיל יואי ניוטון ובתנועת [[הפנתרים השחורים (ארצות הברית)|הפנתרים השחורים]] בתחילת [[שנות ה-70]] וקראה ל"מהפכה". בתקופה זו הביעה גם תמיכה ברעיונות התנועה ה[[פמיניזם|פמיניסטית]] כחלק מתמיכתה בתנועת זכויות האזרח באמריקה.

===ההתנגדות למלחמת וייטנאם===
באפריל [[1970]] ייסדה, לצד [[דונלד סאתרלנד]] ו[[פרד גרדנר]], להקת תיאטרון נודדת בשם "שחררו את הצבא", שנדדה בין ערים הסמוכות למחנות צבא בארצות הברית, וניסתה ליצור דיאלוג עם החיילים העומדים להישלח למלחמה בווייטנאם. פעילותה של הלהקה הוסרטה, בסרט בשם "F.T.A" (ראשי תיבות של “Free the Army" אך גם של הביטוי הוולגרי הנפוץ “Fuck the Army").

באותה השנה, 1970, נאמה פונדה בעצרת כנגד המלחמה, שאורגנה על ידי ארגון החיילים המשוחררים נגד המלחמה. במסגרת פעילותה הגיעה פונדה לקמפוסים של אוניברסיטאות ומכללות, ואספה כספים עבור ארגון זה.

במרץ [[1971]] נפגשה פונדה ב[[פריז]] עם נציג "התנועה לשחרור וייטנאם" אשר באותה העת לחמה באמריקנים בווייטנאם, מר [[נגוין תי בין]]. על פי תעתיק השיחה אמרה פונדה לבין כי יש בידיה ראיות על כך שהנשיא, [[ריצ'רד ניקסון]] מסלים את המלחמה בכוונה, וכי הדבר חמור כהפצצתה של [[הירושימה]] ב[[פצצת אטום|פצצת האטום]]. לאחר מכן נסעה פונדה ל[[לונדון]], שם נשאה נאום שבו תקפה את הכוחות האמריקנים בווייטנאם על שימוש ב[[עינויים]].

ביולי [[1972]] ביקרה ב[[האנוי]], בירת [[צפון וייטנאם]]. בנאום בהאנוי חשפה את מדיניותו של הנשיא ניקסון, שלפיה יופצצו [[סכר]]ים וסוללות עפר בווייטנאם, במטרה להציף שטחים נרחבים ולגרום לאסון טבע. שגריר ארצות הברית ל[[או"ם]] באותו הזמן, [[ג'ורג' הרברט ווקר בוש|ג'ורג' בוש האב]], קרא לה "שקרנית", אם כי לאחר מכן התברר כי דבריה היו אמת.

ביקורה בווייטנאם התפרסם בשל צילום שבו הופיעה ישובה במושב של [[תותח נ"מ]], שבו השתמשו נגד טייסים אמריקנים. צילום זה הביא לגל של טינה ושנאה כלפי פונדה מצד אזרחים רבים בארצות הברית, והביא לכינויה בשם "האנוי ג'יין". בביקורה בווייטנאם גם הקליטה מספר תשדירי רדיו שבהם ביקשה מצוותי האוויר של צבא ארצות הברית לחזור כשם שבאו, ולא להטיל פצצות על וייטנאם. בביוגרפיה שלה בשנת [[2005]] סיפרה פונדה כי היא הייתה קורבן למניפולציה, וכי מיד לאחר שצולמה במושב של תותח הנ"מ הבינה את חומרת ההשלכות של הצילום. היא הביעה [[חרטה]] על מעשיה גם שש עשרה שנים לאחר מכן, בשנת [[1988]], בנאום פומבי בתוכנית טלוויזיה, שבו כינתה את הצילום על תותח הנ"מ "המעשה הגרוע ביותר שיכולתי לעשות" והצטערה על הסבל שגרמה לחיילים ולמשפחותיהם, אך בנאום זה, ובהתבטאויות נוספות הבהירה כי היא מתנצלת אך על הצורה בה צולמה, ולא על מכלול מעשיה, לרבות הביקור בווייטנאם. רבים בארצות הברית סבורים כי מעולם לא התנצלה כהלכה על מעשיה שנתפסו כמעט כ[[בגידה]] במולדת.

במהלך הביקור פגשה פונדה שבויי מלחמה אמריקנים, וטענה כי הם לא הורעבו ולא היו קורבן לשטיפת מוח. כאשר הסתבר כי שבויי מלחמה אמריקנים עונו והורעבו בווייטנאם, קראה לשבויים שהעלו טענות אלו "צבועים ושקרנים". בראיון בשנת [[1972]] אמרה כי כפי הנראה היו מקרים של עינויים, אך אותם טייסים שהעידו כי זו הייתה מדיניות מכוונת של הווייטנאמים לא דיברו אמת. רבים מן השבויים, לרבות הסנאטור והמועמד לנשיאות [[ג'ון מק'קיין]] התייחסו לדברים אלו בחומרה.

על אף שההתנגדות למלחמה בווייטנאם הפכה בארצות הברית ביולי [[1972]] כמעט לנחלת הכלל, מעשיה של פונדה נתפסו כבגידה, והיא הושוותה לבוגדים כ[[שושנת טוקיו]]. עם זאת, טענות כי העבירה מידע מן השבויים לשלטונות צפון וייטנאם הן כנראה [[אגדה אורבנית]]. בשל פעולות אלו ניתק השחקן [[ג'ון ויין]] כל קשר עמה, למרות ידידותו רבת השנים עם אביה.

בשנת [[1972]] ארגנה פונדה מסע "שלום בהודו-סין", והמשיכה להנהיג מתנגדים למלחמה עד להסכם שהושג בפריז בשנת [[1973]], שהביא לדעיכת תנועת ההתנגדות למלחמה.

סיפור ביקורה בווייטנאם עובד ל[[סרט תיעודי]] שביימה במשותף עם בעלה, תום היידן, ועם [[הקסל ווקסלר]], שיצא בשנת [[1974]] בשם "הכר את האויב".

במהלך השנים סימל שמה של פונדה תכונות שליליות המיוחסות לצד השמאלי, הליברלי, של המפה הפוליטית האמריקנית. בשנת [[2004]], בעת המירוץ לנשיאות, כינה הרפובליקן אד גילספי את המועמד הדמוקרטי לנשיאות [[ג'ון קרי]] "דמוקרט מסוג ג'יין פונדה" כשהוא רומז לקשריו עם ארגון ותיקי המלחמה שבו תמכה גם פונדה. מתנגדיו של קרי הפיצו תמונות שבהן צולם עם פונדה בעצרת נגד המלחמה.

===תמיכתה בפמיניזם===
במשך שנים הייתה פונדה תומכת מוצהרת בפמיניזם בארצות הברית. היא הביעה התנגדות על בסיס פמיניסטי למשטר ה[[טליבאן]] ב[[אפגניסטן]], ולנוהג [[מילת נשים|מילת הנשים]] ב[[קניה]]. כן פעלה ב[[מקסיקו]] להביא לחקירת רציחתן של נשים בעיר [[סיודאד חוארז]] בשנת [[2004]].

בשנת [[2002]] ייסדה ב[[אטלנטה]] את "מרכז ג'יין פונדה לבריאות המתבגרת", שמטרתו לסייע למתבגרות במניעת הריון, ולקדם את הדיון בזכות האישה על גופה.

בספריה ובהתבטאויותיה הפומביות הצהירה כי ה[[פטריארכיה]] מזיקה לנשים ולגברים כאחד. היא הצהירה כי במשך שנים חששה להזדהות כפמיניסטית, על מנת שלא להיחשב כ"שונאת גברים" אך עתה היא מבינה כי הפמיניזם מקדם את הנשים ואת הגברים.

===הסכסוך הערבי ישראלי===
במסגרת פעילותה הפוליטית הביעה פונדה דעות גם בנוגע ל[[הסכסוך הישראלי-ערבי|סכסוך הישראלי-ערבי]]. בשנת [[2002]] סיירה ב[[ירושלים]] על מנת "לקדם את השלום". בסיור זה התעמתה עם קבוצת [[נשים בירוק]], עת נפגשה עם קבוצת פמיניסטיות ישראליות, אלו טענו כי הגיעה לישראל כאורחת תנועת [[שלום עכשיו]], וכי כשם שבשנות השישים בגדה פונדה בארצות הברית כשסיירה בווייטנאם, כך בוגדים אנשי שלום עכשיו ב[[מדינת ישראל]].
ב[[2009]] הובילה חרם על הקרנת סרטים ישראלים בפסטיבל טורונטו בטענה שהם משרתים את התעמולה של ממשלת ישראל.

===התנגדותה למלחמה בעיראק===
בשנת [[2003]] הייתה פונדה בין אלו שיצאו כנגד מלחמתה של ארצות הברית ב[[עיראק]], וטענה כי הדבר יביא להתנגדות כלל עולמית לארצות הברית, ולשנאה שתביא אך לעוד התקפות טרור. ביולי [[2005]] סיפרה כי נפגשה עם ותיקי מלחמת עיראק אשר ביקשו ממנה לצאת בפומבי כנגד המלחמה.

===נצרות===
בשנת [[2001]] הצהירה פונדה בפומבי כי היא הפכה ל"נוצריה שנולדה מחדש". היא מגדירה את עצמה כנוצריה דמוקרטית ומתנגדת לגזענות ולאפליה, האופייניים לדעתה לנוצרים שמרנים מסוימים. הכרזתה זו באה זמן מה לאחר גירושיה מ[[טד טרנר]]. יש הטוענים כי חזרתה של פונדה לשורות ה[[דת]] היא שהביאה לגירושין, שכן טרנר נודע בביקורתו על הדת.

==אוטוביוגרפיה==
[[קובץ:Ted Turner Jane Fonda 1992.jpg|שמאל|ממוזער|260px|פונדה וטד טרנר]]
בשנת [[2005]] פרסמה פונדה את ספרה "חיי עד כה". הספר מתאר את חייה כסדרה של שלוש "מערכות", כל אחת באורך שלושים שנה, ומצהיר כי "המערכה השלישית" תהיה המשמעותית ביותר, ותקבע כיצד תיזכר פונדה בעתיד. הספר זכה לתשבחות בעיתוני ארצות הברית, ופונדה יצאה למסע מחוף לחוף בארצות הברית למכירתו.

==חייה הפרטיים==
בשנת [[1965]] נישאה פונדה לבמאי הצרפתי הפרובוקטיבי [[רוז'ה ואדים]]. ואדים, שהיה ידוע בנישואיו ובמערכות היחסים שלו עם שחקניותיו, שהפך לסמלי מין, היה נשוי גם ל[[בריז'יט בארדו]] וקיים מערכת יחסים עם [[קתרין דנב]]. מן הנישואים נולדה לפונדה בתה, ואנסה ואדים, בשנת [[1968]]. על פי האוטוביוגרפיה שלה, כללו נישואיה לוואדים מין בשלישייה, לדרישתו של ואדים. בשנת [[1973]] באו נישואים אלו לקיצם, ופונדה נישאה לפעיל הפוליטי הליברלי [[טום היידן]]. נישואים אלו הביאו לעולם בן, השחקן טרוי גאריטי, ששם משפחתו כשם אמו של היידן. כן גידלה פונדה בת אומנה בשם מרי לואנה ויליאמס, בתם של זוג פעילים בפנתרים השחורים. פונדה והיידן התגרשו בשנת [[1990]]. בשנת [[1991]] נישאה פונדה לאיל התקשורת [[טד טרנר]]. השניים התגרשו ב-[[2001]].

פרט לנישואיה קיימה פונדה מערכות יחסים רציניות עם הבמאי אלכסנדר וייטלאו בשנת [[1960]], עם השחקן [[דונלד סאתרלנד]] בתחילת [[שנות ה-70]], ועם מעצב השיער בארי מטלון, בתחילת שנות התשעים.

==פילמוגרפיה חלקית==
* "Walk on the Wild Side" (ללא שם עברי) ([[1962]]) מלודרמה שביים [[אדוארד דמיטריק]] העוסקת בחוואי [[לורנס הארווי]] המוצא, בתקופת [[השפל הגדול]] את אהובת נעוריו כשהיא עוסקת ב[[זנות]]. בתפקיד: קיטי טריסטרם/קיטי טויסט. 
* "המעגל" ([[1964]]) - סרטו של [[רוז'ה ואדים]], על פי מחזהו של [[ארתור שניצלר]] הנושא שם זה. בתפקיד: סופי( די ג'ונגה פראו). 
* "[[קט בלו]]" ([[1965]]) - [[מערבון]] קומי שזכה להצלחה בקופות, ובו משחקת פונדה לצד [[לי מרווין]]. בתפקיד: המורה קתרין ( קט) בלו ההופכת לפורעת חוק. 
* "המרדף" ([[1966]]) סרטו של [[ארתור פן]] הוא מערבון פילוסופי העוסק בפורע חוק ([[רוברט רדפורד]]) הנמלט לעיירה קטנה, ומתעמת שם עם שריף אכזר ([[מרלון ברנדו]]). התסריט נכתב על ידי [[ליליאן הלמן]] אותה תגלם פונדה בסרט "ג'וליה". בתפקיד: אנה ריבס. 
* "[[יחפים בפארק]]" ([[1967]]). קומדיה על פי מחזהו של [[ניל סיימון]], שבה משחקת פונדה לצד [[רוברט רדפורד]] זוג צעירים שאך זה נישאו, השוכרים דירה בקומה גבוהה ללא מעלית, ומצליחים להשיא את אמה של הכלה לשכן המוזר. בתפקיד: קורי בראטר.
* "[[ברברלה]]" ([[1968]]), סרטו של [[רוז'ה ואדים]] הוא קומדיית [[מדע בדיוני]] ארוטית, הכוללת סצנת פתיחה ארוכה שבה מבצעת פונדה סטריפטיז בתנאי חוסר משקל. הסרט היה ניסיון מודע של ואדים להפוך את פונדה לסמל מין עולמי, כשם שהפך את [[בריז'יט בארדו]]. בתפקיד: ברברלה. 
* "[[הם יורים גם בסוסים (סרט)|הם יורים גם בסוסים]]" ([[1969]]), דרמה חברתית נוקבת בבימויו של [[סידני פולאק]] העוסקת בתחרות ריקודים שהזוכים בה הם בני הזוג שירקדו יותר זמן מאחרים. [[השפל הגדול]] מושך לתחרות זוגות נואשים, שהזכייה בתחרות היא האפשרות היחידה שלהם לשרוד. על משחקה בסרט זה זכתה פונדה לראשונה במועמדות ל[[פרס האוסקר]]. בתפקיד: גלוריה בייטי. 
* "[[נערת הטלפון והבלש]]" ([[1971]]) - מותחן בבימוי [[אלן ג'יי פאקולה]], שבו משחקת פונדה פרוצה המסתבכת בתעלומת רצח, שאותה חוקר שוטר לשעבר ([[דונלד סאתרלנד]]). על משחקה בסרט זה זכתה פונדה ב[[פרס האוסקר]]. בתפקיד: ברי דניאלס. 
* "[[הכל בסדר|Tout va Bien]]" (ללא שם עברי) ([[1972]]) - יצירתו של [[ז'אן לוק גודאר]] היא סיפור קולנועי ניסיוני, בעל נימה [[מרקסיזם|מרקסיסטית]] בולטת, המתאר שביתה במפעל לנקניקים, המסוקרת על ידי עיתונאית אמריקנית. בתפקיד: סוזאן.
* "[[בית הבובות (סרט)|בית הבובות]]" ([[1973]]) [[עיבוד קולנועי]] של [[ג'וזף לוסי]] למחזהו של [[הנריק איבסן]], שבו שיחקה פונדה. בתפקיד : נורה.
* "[[הציפור הכחולה]]" ([[1976]]), הפקה [[ברית המועצות|סובייטית]] [[ארצות הברית|אמריקנית]] לסיפור הילדים של [[מוריס מטרלינק]], שביים הבמאי הוותיק [[ג'ורג' קיוקור]]. הסרט נקטל על ידי הביקורות. בתפקיד: הלילה.
* "[[ג'וליה (סרט)|ג'וליה]]" ([[1977]]) - סיפור ידידותה של הסופרת [[ליליאן הלמן]] עם ידידתה ג'וליה, היוצאת כנגד ה[[נאצים]] ומאבדת את חייה. סרטו של הבמאי [[פרד זינמן]] שבו שיחקה פונדה לצד [[ואנסה רדגרייב]], זכה להצלחה רבה, לא מעט בשל הדרך הרומנטית שבה שחזר ברגישות את אווירת [[שנות ה-30]]. משחקה של פונדה הקנה לה מועמדות נוספת לפרס האוסקר. בתפקיד: ליליאן הלמן. 
* "[[השיבה הביתה (1978)|השיבה הביתה]]" ([[1979]]) הוא סיפורה של אשה המתלבטת בין המחויבות לבעלה [[ברוס דרן]], השב [[הלם קרב|הלום קרב]] ממלחמת וייטנאם, ובין האהבה ל[[ג'ון ווייט]] הנכה. משחקה בסרט הקנה לפונדה את [[פרס האוסקר]]. בתפקיד: סאלי הייד. 
* "[[הסינדרום הסיני]]" ([[1979]]) הוא דרמה העוסקת בסכנה שיוצרים [[כור גרעיני|כורים גרעיניים]] ובקשר של הממשל להשתיק סכנה זו ולהסתירה מעיני הציבור. על משחקה בסרט זה זכתה פונדה במועמדות לפרס האוסקר. בתפקיד: קימברלי וולס.
* "[[הפרש החשמלי]]" ([[1979]]) [[סידני פולאק]] ביים שיתוף פעולה נוסף של פונדה עם [[רוברט רדפורד]] המשחק בוקר שמאס בהשתתפותו במסע פרסום לדגני בוקר, ונמלט אל השממה. בתפקיד: האלי. 
* "[[9 עד 5 (סרט)|9 עד 5]]" ([[1980]]) קומדיה שבה שיחקה פונדה גרושה החוזרת לשוק העבודה, לצידן של [[לילי טומלין]] ו[[דולי פארטון]]. בתפקיד: ג'וגי ברנלי. 
* "[[האגם המוזהב]]" ([[1981]]) דרמה משפחתית, שבה שיתפה פונדה פעולה עם אביה, [[הנרי פונדה]], בסרט האחרון שבו שיחק. פונדה הייתה מועמדת לפרס האוסקר על משחקה בסרט זה. בתפקיד: צ'לסי ת'אייר. 
* "הבוקר שאחרי" ([[1986]]) - מותחן בבימויו של [[סידני לומט]] העוסק באישה המכורה לאלכוהול, המתעוררת ומגלה כי במיטה לצידה נמצאת גופה. משחקה של פונדה בסרט זה הקנה לה מועמדות נוספת לפרס האוסקר. בתפקיד: אלכס סטרנברגן. 
* "חותנת בהפרעה" ([[2005]]) - סרט השיבה של פונדה למסך לאחר 14 שנות היעדרות הוא קומדיה שבה היא משחקת את חמותה המפלצתית של [[ג'ניפר לופז]]. בתפקיד: ויולה פילדס.
* "[[מכאן אני ממשיך]]" ([[2014]]) בתפקיד: הילארי אלטמן.

==קישורים חיצוניים==
{{מיזמים|ויקישיתוף=Category:Jane Fonda|שם ויקישיתוף=ג'יין פונדה}}
* {{imdb name|id=0000404|name= ג'יין פונדה}}
* צ'ארלס מקגראת, [[ניו יורק טיימס]], [http://www.mouse.co.il/CM.articles_item,1018,209,33784,.aspx ג'ין פונדה נושאת את עצמה ברחמה], באתר [[הארץ]], 6 במרץ 2009
* ג'נט מסלין, [http://www.haaretz.co.il/gallery/literature/1.1472985 האגם כבר לא מוזהב], [[ניו יורק טיימס]], באתר [[הארץ]], 14 בספטמבר 2011
* {{ישראל היום|דודי כספי|"הוליווד היא סביבה עוינת לנשים מבוגרות"|225821|17 באוקטובר 2014}}

{{ניווט|
|כותרת=ג'יין פונדה - פרסים
|רקע=
|צבע=black
|הסתרה=כן
|מוסתר=כן
|רוחב=100%
|תוכן=
{{פרס אוסקר לשחקנית הטובה ביותר}}
{{תבנית:פרס גלובוס הזהב לשחקנית הטובה ביותר - סרט דרמה}}
{{פרס אמי לשחקנית הראשית במיני-סדרה או בסרט}}
{{פרס באפט"א לשחקנית הטובה ביותר}}
}}
{{מנחי טקסי האוסקר}}
{{מיון רגיל:פונדה, ג'יין}}
[[קטגוריה:שחקני קולנוע וטלוויזיה אמריקאים]]
[[קטגוריה:מנחי האוסקר]]
[[קטגוריה:זוכי פרס גלובוס הזהב - שחקנים]]
[[קטגוריה:זוכי פרס באפט"א: אישים]]
[[קטגוריה:זוכי אוסקר: השחקנית הטובה]]
[[קטגוריה:זוכי אמי - אישים]]
[[קטגוריה:משפחת פונדה|ג'יין]]
