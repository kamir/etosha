[[תמונה:Kerrystewart.jpg|שמאל|ממוזער|280px|סטיוארט (מימין) מראיין את המועמד לנשיאות בשנת 2004, [[ג'ון קרי]]]]
'''הדיילי שואו''' (ב[[אנגלית]]: '''The Daily Show'''), ובשמה הרשמי כיום "הדיילי שואו עם ג'ון סטיוארט", היא תוכנית טלוויזיה [[סאטירה|סאטירית]] זוכת עשרה [[פרס אמי|פרסי אמי]] רצופים (2003-2012), המשודרת ארבעה ימים בשבוע בערוץ ה[[קומדי סנטרל]] בארצות הברית. התוכנית, כיום בהנחיית [[ג'ון סטיוארט]], מציגה גישה ביקורתית, סאטירית והומוריסטית על חדשות ו[[אקטואליה]], ומרבה לבקר את תוכניות החדשות ה"אמיתיות". התוכנית היא אחת מתוכניות הדגל של הערוץ וההשפעה התרבותית שלה נחשבת גדולה בהרבה מהרייטינג שלה (שאמנם גבוה לתוכנית כבלים, אך בינוני במידרוג הכללי). מבקריה טוענים שהיא [[שמאל וימין בפוליטיקה|שמאלנית]] מדי, [[ליברליזם|ליברלית]] מדי ולא מאוזנת בהתקפותיה על הקשת הפוליטית.

בישראל, משודרת מהדורת סוף השבוע העולמית בלבד, וזו בימי ראשון בערוץ [[הוט קומדי סנטרל]].

==ההתחלה עם קרייג קילבורן==
שידורי התוכנית החלו ב-[[22 ביולי]] [[1996]]. [[קרייג קילבורן]] היה המנחה הראשון שלה. התוכנית הציגה קטעי חדשות פארודיים, ראיונות משעשעים, כתבות [[מוקומנטריה|מוקומנטריות]] וראיונות עם אורחים. התוכנית קיבלה את השראתה מקטעי החדשות בתוכנית "[[סאטרדיי נייט לייב]]" והתוכנית "[[לא בהכרח חדשות]]" של [[HBO]], אך במהרה פיתחה את הסגנון הייחודי שלה. בעונתה הראשונה הוקלטה התוכנית ללא קהל והוא צורף לתוכנית רק בעונתה השנייה. ב-[[1999]] עזב קילבורן את התוכנית ועבר לתוכנית "הלייט לייט שואו" של [[CBS]] (התוכנית המשודרת אחרי "[[לייט שואו]] עם [[דייוויד לטרמן]]"). ג'ון סטיוארט החליף אותו.

==הדיילי שואו עם ג'ון סטיוארט==
סטיוארט הצטרף לתוכנית כמנחה הראשי, כותב ומפיק. סטיוארט הביא עמו גם סגנון אחר משל קילבורן, סגנון פוליטי יותר וסאטירי יותר. הזינוק בפופולריות של התוכנית החל בשנת [[2000]] עם סיקור [[הבחירות לנשיאות ארצות הברית בשנת 2000|הבחירות לנשיאות ארצות הברית]] ("Indecision 2000"), בעקבותיו עלה הרייטינג באופן דרמטי, התוכנית קיבלה ביקורות מצוינות ממבקרי הטלוויזיה ואף זכתה בשמונה פרסי [[אמי]] ובשני [[פרס פיבודי|פרסי פיבודי]] מאז.

===פורמט התוכנית===
[[תמונה:weekgod.jpg|שמאל|ממוזער|250px|הפינה "השבוע באלוהים". בתמונה: [[סטיבן קולבר]]]]

משך פרק בתוכנית הוא כ-25 דקות. התוכנית מתחילה בדרך כלל במונולוג של סטיוארט הסוקר את ענייני השעה, ממשיכה לפינה או כתבה בהנחיית סטיוארט או אחד מכתבי התוכנית ונחתמת בראיון בודד עם ידוען וב"רגע של זן".

'''המונולוג''':
במונולוג התוכנית יושב סטיוארט מאחורי שולחן חדשות ומקריין את חדשות העולם בצורה סאטירית ומבדרת. לעתים כולל המונולוג "פריצה" של אחד מכתבי השטח של התוכנית ודיאלוג בינו לבין סטיוארט. הכתב תמיד מתואר כמומחה בתחום אותו הוא מסקר, לעתים עד אבסורד כדוגמת "כתב ראשי לענייני ג'קולוגיה" בסיקור המשפט של [[מייקל ג'קסון]]. 

'''פינות וכתבות''':
אחרי המונולוג מתחילות הפינות של התוכנית. בדיילי שואו ישנם עשרות סוגי פינות, אך בכל תוכנית יש בין פינה אחת לשלוש פינות. בין הפינות הידועות של התוכנית: "מס-או-פוטמיה", בה סוקר סטיוארט את התקדמות [[מלחמת עיראק]], "השבוע באלוהים", בה סוקר אחד מכתבי המשנה את ההתפתחויות בעולם ה[[דת]] ו"בק אין בלק", בה מציג הקומיקאי האמריקני [[לואיס בלק]] את פרשנותו הצינית והכועסת לענייני השעה.

'''הראיון''':
בסוף התוכנית ישנו ראיון עם ידוען כמקובל בתוכניות לילה בארצות הברית. בעוד קילבורן היה מזמין רק אנשים מתחום הבידור (מוזיקאים, שחקני קולנוע וכו'), סטיוארט נוטה בשנים האחרונות להזמין גם סופרים, פוליטיקאים ועיתונאים. 

'''"רגע של זן"''':
בדקה האחרונה של התוכנית סטיוארט מציג את ה"רגע של זן" של היום - בדרך כלל קטע וידאו מצחיק ללא פרשנות נוספת.

===כתבי המשנה===
[[תמונה:DailyShowNewsTeam.jpg|שמאל|ממוזער|250px|כתבי המשנה בתוכנית. מימין: בי, קורדרוי, הלמס וקולבר]]
חלק בלתי נפרד מהתוכנית הם כתבי המשנה. לעתים הם מרואיינים ב"התפרצויות מיוחדות" מה"שטח" או כמומחים בתחום מסוים, ולעתים הם מגישים כתבות שטח משעשעות. בדיאלוג עם סטיוארט, הוא מגלם את "קול ההגיון", ואילו הם מנווטים את השיחה למחוזות הומוריסטיים, לעתים על גבול הנונסנס. כתבות השטח תמיד מלווות בנימה אירונית ברורה. לדוגמה: כתבה על אישה הסובלת מאפליה בגלל היותה מעשנת וחתימת הכתבה בתקוות הכתב ש"יום יבוא וישפטו אותנו על סמך תוכן האישיות שלנו ולא על סמך צבע הריאות שלנו".

לדיילי שואו היו עשרות כתבי שטח בעשור פעילותה. להלן מספר בולטים:

* '''[[סטיבן קולבר]]''': כנראה כתב המשנה הפופולרי ביותר בקרב צופי התוכנית, והמחליף של סטיוארט בהיעדרו. בעל מראה של איש חדשות רציני, פרצוף קר ונטול רגש והגשה קרה בהתאם, העומדים בסתירה לדברי הנונסנס והשטויות אשר הוציא מפיו במאות הכתבות והדיאלוגים שלו עם סטיוארט וכתבי משנה אחרים. בסוף [[2005]] פרש מהתוכנית והחל להגיש תוכנית סאטירה משלו, [[הקולבר ריפור|"The Colbert Report"]], המשודרת מיד אחרי ה"דיילי שואו".

* '''[[סטיב קארל]]''': עוד כתב פופולרי במיוחד מהתוכנית, זכור במיוחד מפינות הבישול שלו וה"דיווחים" מ[[עיראק]]. עזב בסוף [[2004]] וזכה להצלחה רבה עם סרט הקולנוע בו כיכב, "[[בתול בן 40]]", והגרסה האמריקנית לסדרת הטלוויזיה "[[המשרד (סדרת טלוויזיה אמריקאית)|המשרד]]".

* '''[[אד הלמס]]''': הלמס הממושקף מנסה לגלם את הכתב האינטלגנטי בתוכנית עם פינות על טכנולוגיה וחידושים. למרות חזות ה[[חנון]] שהוא עוטה על עצמו הוא גם הכתב בעל הנטייה החזקה ביותר לבצע מעשים כמו הליכה ברחובות ניו יורק כשרק חולצה לגופו. בשנת 2007 פרש הלמס מהתוכנית ועבר, בדומה לסטיב קארל, לגלם דמות בקומדיה "המשרד". 

* '''[[רוב קורדרי]]''': קורדרי משחק בתוכנית את הכתב הלוזר וחסר המזל. אחרי עזיבתו של קולבר הפך קורדרי לכתב המשנה המוביל בתוכנית ובאמתחתו גם עשרות כתבות שטח. זכורה במיוחד כתבה בה יצא לבדוק את משק האנרגיה האמריקני ב[[האמר]]-[[לימוזינה]] תוך תדלוקה לעתים קרובות מאוד.

* '''[[סמנתה בי]]''': בי היא עוף זר בחבורת הכתבים, הן בגלל היותה אישה והן בגלל היותה [[קנדה|קנדית]]. הדבר מהווה נושא לבדיחות רבות שהיא משלבת בכתבות בנסיונותיה להבין את ה"ילידים" בארצות הברית.

*'''[[לואיס בלק]]''': לואיס מגיש את הפינה "בק אין בלק" מאז תחילת התוכנית והוא הכתב היחיד אשר נשאר בתוכנית מתחילתה.

==הדיילי שואו כמקור חדשות==
בסקרים שנערכו בשנים האחרונות, התגלה שהדיילי שואו משמשת כמקור חדשות עיקרי לכ-25% מקבוצת הגיל 18-36 שנים בארצות הברית. במחקר שנערך על ידי [[אוניברסיטת פנסילבניה]] התגלה שצופי הדיילי שואו יודעים יותר עובדות על [[הבחירות לנשיאות ארצות הברית בשנת 2004|המירוץ הנשיאותי ב-2004]] מאשר צופי חדשות "אמיתיות". [[טד קופל]] מהתוכנית "[[נייטליין]]" אף הביע את דאגתו מכך, והוא וסטיוארט אף התווכחו על הנושא בשתי התוכניות.

==אמריקה - הספר==
[[תמונה:Americathebook.jpg|שמאל|ממוזער|250px|אמריקה - הספר, המדריך לאזרח בנבכי הדמוקרטיה בפעולה. מימין: [[עיטם לבן ראש]], [[ג'ון סטיוארט]].]]
עם סיום המירוץ לנשיאות ב-2004, הוציאו חברי צוות ה"דיילי שואו" את "אמריקה - הספר, המדריך לאזרח בנבכי הדמוקרטיה בפעולה" ספר הומוריסטי על ה[[דמוקרטיה]] בארצות הברית והעולם. הספר זכה להצלחה רבה ואף עורר סערה זוטא בגלל הצגת תשעת שופטי [[בית המשפט העליון של ארצות הברית|בית המשפט העליון]] עירומים. הדבר גרר מחאות מצד אזרחים רבים והספר הוסר ממדפי הרשת הקמעונית [[וול מארט]] ומהספריות הציבוריות ב[[מיסיסיפי (מדינה)|מיסיסיפי]].

==הביקורת על התוכנית==
מבקריה של התוכנית, רובם ככולם מהימין האמריקני טוענים שהתוכנית היא תוכנית שמאלנית, ליברלית ובעלת מטרה ברורה של תקיפת ממשל [[ג'ורג' ווקר בוש|בוש]]. סטיוארט עצמו אישר את הטענות האלה מספר פעמים בראיונות טלוויזיונים ועיתונאיים שונים, באומרו שזוהי תוכנית חדשות מזויפת והיא אינה מחויבת לכללי האתיקה של תוכניות חדשות. סטיוארט מרבה לתקוף את רשת החדשות "[[פוקס ניוז]]", וטוען שהיא רשת ימנית-קיצונית באצטלה של אובייקטיביות.

==ספין אוף של התוכנית== 
* [[הקולבר ריפור]] (The Colbert Report), שהתחילה באמצע 2005, היא תוכנית בהנחיית [[סטיבן קולבר]]. קולבר משחק בתוכנית מנחה דעתן, גס רוח ומלא חשיבות עצמית אשר באופן קבוע מעליב את אורחיו, צועק אליהם ולא נותן להם לדבר יותר ממספר שניות ברצף. התוכנית היא פארודיה על המנחה [[ביל או'ריילי]] של רשת החדשות [[פוקס (ערוץ)|פוקס]]. התוכנית משודרת מיד אחרי הדיילי שואו בערוץ קומדי סנטרל וזוכה להצלחה רבה.

* [[יומני המדינה האדומה]], שאמורה להתחיל באמצע [[2006]] היא סדרה בה [[לואיס בלק]] יוצא למסע סאטירי ברחבי המדינות האדומות בארצות הברית (מדינות אשר נוטות להצביע ל[[המפלגה הרפובליקנית|רפובליקנים]]), בניסיון להבין את המחלוקת ביניהן לבין המדינות הכחולות (מדינות בעלת אוריינטציה [[המפלגה הדמוקרטית|דמוקרטית]]).

* באוקטובר 2008 שתי סדרות ספין-אוף נוספות הצטרפו לרשימה. הראשונה היא "[[דברים חשובים עם דמיטרי מרטין]]" בהנחיית הקומיקאי וכתב הדיילי שואו בעבר - [[דמיטרי מרטין]]. התוכנית השנייה היא "[[חדשות השוקולד]]" - תוכנית חדשות מתוסרטת (בדומה לדיילי שואו) בעלת זיקה ברורה לקהל [[אפרו-אמריקני]] בהנחיית הקומיקאי [[דיוויד אלן גריר]].

==קישורים חיצוניים==
* [http://www.comedycentral.com/shows/the_daily_show/index.jhtml האתר הרישמי]
* שחר אורן, [http://www.ynet.co.il/articles/0,7340,L-4006163,00.html הדיילי שוס], [[פנאי פלוס]], 29 בדצמבר 2010
* אייל לוי, [http://www.nrg.co.il/online/47/ART2/198/766.html?hp=47&cat=307 חודר שריון: על "הדיילי שואו עם ג'ון סטיוארט"], באתר [[nrg]], {{כ}}10 בינואר 2011

[[קטגוריה:תוכניות טלוויזיה אמריקאיות]]
[[קטגוריה:קומדי סנטרל]]
[[קטגוריה:תוכניות טלוויזיה סאטיריות]]
[[קטגוריה:זוכי אמי - תוכניות]]
[[קטגוריה:סדרות קומיות]]
[[קטגוריה:הדיילי שואו]]
