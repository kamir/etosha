[[תמונה:Richard Pryor (1986) (cropped).jpg|שמאל|ממוזער|250px|ריצ'רד פריור]]
'''ריצ'רד פרנקלין לנוקס תומאס פּרַיוֹר השלישי''' ([[אנגלית]]: '''Richard Franklin Lennox Thomas Pryor III''';{{כ}} [[1 בדצמבר]] [[1940]] - [[10 בדצמבר]] [[2005]]) היה [[קומיקאי]], [[שחקן]] ו[[תסריטאי]] [[אפרו-אמריקני]], הנחשב לאחד ה[[סטנדאפ|סטנדאפיסטים]] הגדולים ביותר שצמחו ב[[ארצות הברית]] של [[המאה ה-20]].

פריור נחשב לבדרן, סטנדאפיסט ו[[מספר סיפורים]] מוכשר. הוא הרבה לשלב בהופעתו ובסיפוריו [[סאטירה]] חברתית, הכרוכה בשפה בוטה ובכינויים לא [[תקינות פוליטית|תקינים פוליטית]] כלפי [[האדם הלבן|לבנים]] ושחורים כאחד, תוך שהוא מנתח את קשיי האדם הפשוט בחברה המודרנית. הוא הצליח לצבור לעצמו קהל נרחב, תוך שבירת מחסומי הגזע שבדרנים אפרו-אמריקאים אחרים סבלו מהם באופן מסורתי. פריור זכה בעשרות פרסים שונים, ביניהם ה[[אמי]] וה[[גראמי]], ובערוב ימיו אף נבחר על ידי ערוץ [[קומדי סנטרל]] כ[[קומדי סנטרל 100|סטנדאפיסט הטוב בהיסטוריה]]. סגנון ההופעה הבוטה והפרוע שהציג לא עמד בסתירה, ואף שאב את השראתו מחייו ההפכפכים, רצופי ה[[אלימות]] וה[[סמים]]. גם [[נישואים|נישואיו]] המרובים והמספר הגדול של צאצאיו, יחד עם חיי ה[[יחסי מין|מין]] הפרועים שלו, השתלבו והשפיעו על הופעתו.

==ביוגרפיה==
===ראשית חייו===
{{ציטוט|תוכן=לפחות אמא שלי לא זרקה אותי לבית שימוש והורידה את המים כמו שאמהות אחרות עשו.|מקור=מתוך האוטוביוגרפיה|מרכאות=כן}}
פריור נולד ב-[[1 בדצמבר]] [[1940]] ב[[פאוריה]] שב[[אילינוי]] וגדל ברשת [[בית בושת|בתי הבושת]] של סבתו (מצד אביו). אמו, גרטרוד, ממוצא [[פוארטו ריקו|פורטוריקני]], עבדה באותו בית בושת כ[[זונה]]. אביו, אפרו אמריקני בשם לירוי "באק" פריור, היה [[מוזג|ברמן]], מתאגרף ויוצא [[מלחמת העולם השנייה]]. פריור נולד מחוץ למסגרת הנישואים, ואף שהוריו התחתנו כשהיה בן שלוש, הנישואים לוו ב[[אלימות]] ולא החזיקו מעמד זמן רב. כשהיה בן עשר, הזוג נפרד; אמו עברה ל[[ספרינגפילד (אילינוי)|ספרינגפילד]] ופריור נשאר בבית הבושת. את פריור גידלה בעיקר סבתו, מריה קרטר, שלדבריו "הייתה מאמינה גדולה בחינוך פיזי". ילדותו עמדה בצל הניגודיות בין החיים בבית בושת, עם פרוצות, רמאים, [[עוני]] ומין בכל מקום, ובין הלקוחות הרבים שהגיעו, שברובם היו לבנים מהמעמד ה[[בורגנות|בורגני]], שחיו בפרוורים ופקדו את ה[[כנסייה]] המקומית מדי יום ראשון. על פריור הצעיר הוטלה המלאכה לשעשע את הלקוחות בזמן שהם מחכים לתורם. המציאות האבסורדית שבה חי בילדותו השפיעה רבות על פריור והוא שאב ממנה השראה בהופעותיו. 

ב[[בית הספר]] סבל פריור הצעיר מבעיות משמעת רבות ולא התחבר חברתית עם שאר התלמידים. למרות כישרונו בתחומי ה[[דרמה]] וה[[תיאטרון]], הכה פריור בגיל 14 מורה והושעה מבית הספר לצמיתות. עם זאת, הייתה חוויה חיובית אחת במהלך לימודיו: מורתו לתיאטרון, ג'ולייט ווטיקר, עודדה אותו להתחיל להופיע בתיאטרון הקהילתי כקומיקאי. שנים לאחר מכן, כשזכה ב[[אמי]], העניק פריור את הפרס לווטיקר.

למרות סביבת ילדותו הבעייתית, פריור מעולם לא האשים את הוריו וסבתו ב[[התעללות]] נפשית או פיזית ואף הרבה להתבדח על תקופה זו בחייו. עם זאת, לאחר מותו טען [[שומר ראש|שומר ראשו]] האישי וחברו הקרוב, רשון קאהן, שפריור היה חשוף בילדותו להתעללות מינית מצד אחד הנערים בשכונה ומצד הכומר המקומי, זאת בנוסף למראות מיניים חריגים ביותר שנחשף אליהם בבית בושת. חשיפה זו, לדעת קאהן, הניחה את היסודות לאישיותו המעורערת של פריור ולשימוש הרב בסמים וב[[משקה חריף|אלכוהול]].

לאחר סילוקו מבית הספר החל פריור לעבוד במספר רב של עבודות מזדמנות; שרת, [[מצחצח נעליים]], נהג משאית ופועל במפעל אריזה, תוך שהוא צובר חוויות רבות מעולמם של עובדי הצווארון הכחול. ב-[[1958]] התגייס ל[[צבא ארצות הברית]] והוצב ב[[מערב גרמניה]]. גם בצבא סבל פריור מבעיות משמעת קשות; במקרה אחד התעצבן מחייל שהיה משועשע יתר על המידה מסצנה גזענית בסרט "[[חיקוי לחיים]]" של [[דאגלס סירק]], ולכן פריור וחיילים שחורים אחרים הכו את החייל ואף דקרו אותו. בעקבות תקרית זו ריצה פריור מאסר בכלא צבאי ושוחרר מהצבא ב-1960.

===קריירה מוקדמת===
{{ציטוט|תוכן=מישהו בקהל יודע איך לבצע במאו צה-טונג הנשמה מלאכותית? לא? מצוין!|מקור=מבדיחותיו המוקדמות|מרכאות=כן}}
מיד לאחר שחרורו חזר פריור להתגורר בבית הבושת של סבתו והחל להופיע במועדוני לילה קטנים במחוז [[פאוריה (מחוז)|פאוריה]]. סגנון ההומור שלו בתקופה זו היה הומור נקי על פוליטיקה בין-גושית ובדיחות סטנדרטיות נטולות גסויות, זאת בהשראת הקומיקאים האפרו-אמריקנים החביבים עליו, [[דיק גרגורי]] ו[[רד פוקס]]. אט-אט החל פריור צובר מוניטין בסצנת הבידור המקומית. באותה שנה גם התחתן ונולדה לו ילדה.

פריור רצה לפתח את קריירת הבידור שלו וב-[[1961]] עזב את פאוריה, תוך שהוא [[גירושים|מתגרש]] מאשתו ועוזב אותה ואת ילדתו; לדבריו, "עשיתי זאת כי יכולתי". עד מהרה החל לעבוד במועדונים מחוץ לאילינוי, ב[[סנט לואיס]], ב[[באפלו]] וב[[יאנגטאון]]. ב-[[1963]] עבר ל[[ניו יורק]] והחל להופיע במועדוני הבידור שם. תוך שנים ספורות בנה לעצמו שם מכובד בקרב קהילת הבדרנים והופיע במספר רב של [[תוכנית אירוח|תוכניות אירוח]] טלוויזיוניות, בהן התוכניות של [[אד סליבן]], [[מרב גריפין]] ו[[ג'וני קרסון]]. גם בתוכניות אלו המשיך פריור בסגנון בידורי רך, נטול גסויות וחף מהתייחסות לגזע. שנים מאוחר יותר, בראיונות שנתן, אמר שבתוכניות האלה החל לצוץ זרע הפורענות שלו - למרות שהיו באמתחתו חומרים נפיצים בידורית, [[תסריטאי]] התוכניות לא נתנו לו לספרם, בטענה כי הקהל אינו מעוניין בסאטירה חברתית ובגסויות.

בד בבד עם בניית הקריירה הקומית שלו, החל פריור להשתמש באופן קבוע באלכוהול ובסמים שונים. לקראת אמצע [[שנות ה-60]] צרך פריור [[קוקאין]] במחיר מאה דולרים מדי יום, נהג להשתכר באופן קבוע והשתמש בסמי הזיות. הרגלים אלו, בתוספת אישיותו הלא-יציבה, תרמו תרומה מכרעת לשינויים העתידים לבוא בסגנון הופעתו. 

ב-[[1967]] חל המפנה. פריור הופיע באולם ענק ב[[לאס וגאס]], ובעודו מחכה לסימן לעלות לבמה, חווה, לדבריו, "[[הארה]]". פריור עלה לבמה, הסתכל על הקהל הרב, שאף כלל בתוכו את השחקן-זמר [[דין מרטין]], אמר משפט בודד: "'''מה לעזאזל אני עושה כאן?!'''" וירד מהבמה. מאותו רגע חלה תפנית חדה בסגנון הופעתו של פריור. מאוחר יותר הסביר שעשה זאת מכיוון ש"במשך 23 שנים הייתי הכושי-מחמד שלהם. נמאס לי, אי אפשר להתקדם יותר במשבצת הזאת."

===ההצלחה===
[[תמונה:Richard Pryor Hollywood star 2.jpg|שמאל|ממוזער|250px|הכוכב על שמו של ריצ'רד פריור ב[[שדרת הכוכבים של הוליווד]] ועליו מכתבי מעריצים, מטבעות, פרחים ובקבוקי בירה.]]
{{ציטוט|תוכן=אני שמח שהבאתם אותי מאפריקה. באמת! שם הייתי חי בג'ונגל חמישים שנה ופה אני אחיה עד גיל חמישים ושתיים ואמות מלחץ דם גבוה.|מקור=מאד-בון|מרכאות=כן}}
ב-[[1968]] הוציא פריור את אלבום הקומדיה הראשון שלו "Richard Pryor". באלבום היו התייחסויות רבות לגלגולו הקודם כ"כושי-מחמד", לדבריו, וביקורת סאטירית רבה על תעשיית הבידור האמריקאית.
ב-[[1970]] חבר פריור לקומיקאי אפרו-אמריקני נוסף בשם [[פול מוני (קומיקאי)|פול מוני]]. מוני לקח את פריור אתו למקום מגוריו, [[ברקלי (קליפורניה)|ברקלי]], [[קליפורניה]]. עיר חוף שטופת שמש ו[[ליברליזם|ליברלית]] זו היוותה כר פורה לכתיבה והחלפת רעיונות. פריור ומוני שהו שם במשך שנה תוך שהם נהנים מחברתם של אמנים אפרו-אמריקאים אחרים כגון [[איסמעיל ריד]], [[סיסל בראון]] ו[[דייוויד הנדרסון]]. פריור נחשף לראשונה לכתביו של [[מלקולם אקס]] ולאלבומיו של [[מרווין גיי]] אשר קידמו גאווה שחורה, ומנגד, נחשף גם לסטנד-אפ הגס והבוטה של [[לני ברוס]]. מרכיבים אלו ואחרים היוו את ההשראה לסגנונו המתהווה. 

פריור החל לבנות את עצמו מחדש כקומיקאי מספר סיפורים. רוב סיפוריו התבססו באופן חופשי על חייו בכלל ועל ילדותו בפרט; אחרים היו פיקטיביים לחלוטין וכללו שימוש בדמויות מגוונות, מזקן אפרו-אמריקאי דרומי בשם מאד-בון ועד ילדים בני המעמד הבורגני הלבן. פריור גם הרבה לשלב במופעו גסויות וקשת רחבה של קולות וחיקויים. 

שנות ה-70 הביאו עמן פופולריות גוברת של התרבות השחורה בארצות הברית. התעצמות זו כללה את סרטי העצמת השחורים ("[[בלאקספלויטיישן]]"), מוזיקת [[דיסקו]] ו[[מוזיקת נשמה]], והופעות תכופות וגוברות של שחורים ב[[קולנוע]] ובטלוויזיה. מקומו של פריור לא נפקד מגל זה, וב-1970 הוא הקליט את אלבומו השני, "(Craps (After Hours" ("זבל - אחרי שעות העבודה"), וכשנה מאוחר יותר השתתף בסרטו הראשון, "[[וטסטקס]]", [[סרט תיעודי]] על {{מונחון|מהומות ווטס|מהומות השחורים בווטס|ווטס היא שכונה בלוס אנג'לס, קליפורניה אשר ב-1965 חוותה מהומות קשות מצד תושביה האפרו-אמריקנים}}. פריור הביע בסרט את דעתו על יחסי הגזעים בארצות הברית באופן טרגי-קומי, תוך שהוא מנתח בהומור את הסיבות לפריצת המהומות. זמן קצר לאחר יציאת הסרט לאקרנים, חתם פריור על חוזה בחברת התקליטים הגדולה "סטקס רקורדס".

ב-[[1972]] הפופולריות של פריור כסטנדאפיסט הרקיעה שחקים, והוא הפך לגורם שאין להתעלם ממנו בתעשיית הבידור. הוא הופיע באופן קבוע במועדונו של הבדרן רד פוקס במרכז [[לוס אנג'לס]] מול קהל אפרו-אמריקני ברובו, ובמועדון "האימפרוב" ב[[שדרות סנסט]] ב[[הוליווד]] מול קהל לבן ואמיד שהכיל מפיקים הוליוודיים רבים. פריור צד את עינו של הבמאי [[מל ברוקס]], וזה שכר אותו כ[[תסריטאי]] לסרט "[[אוכפים לוהטים]]" ואף ליהק אותו לתפקיד הראשי בסרט. התפקיד ניתן לבסוף לשחקן [[קלבון ליטל]], בין השאר עקב הרגלי השתייה והסמים הבלתי נסבלים של פריור. לא הייתה זו הפעם האחרונה שפריור הפסיד תפקיד עקב אורח חייו; ב-1980 הוא נבחר לשחק בסרט נוסף של ברוקס, "[[ההיסטוריה המטורפת של העולם]]", אך לאחר [[ריצ'רד פריור#תקרית ההצתה העצמית|תקרית ההצתה העצמית שלו]] ניתן התפקיד לשחקן [[גרגורי היינס]]. 

ב-[[1974]] הוציא פריור את אלבום ההופעה השלישי והמצליח ביותר שלו - "That Nigger's Crazy" ("הכושי הזה מטורף") וזכה עמו ב[[גראמי]] בקטגוריית "אלבום הקומדיה הטוב ביותר". יציאת האלבום לוותה במאבק משפטי על [[זכויות יוצרים]], שכן חברת התקליטים הקודמת של פריור, "לף רקורדס", טענה שהחומרים המופיעים באלבום שייכים לה. אחרי מאבק משפטי קצר התפשרו הצדדים אך (ללא קשר) חברת "סטקס רקורדס" נסגרה ופריור הפיץ את אלבומו מחדש אצל "[[האחים וורנר]]". הסכם הפשרה שהתהווה בין הצדדים העניק את כל הזכויות על חומריו המוקדמים של פריור ל"לף רקורדס". וכך, בכל פעם שפריור הוציא אלבום חדש אצל האחים וורנר, לף רקורדס עשו לעצמם מנהג להפיץ במקביל הקלטות ישנות שלו בתקווה להרוויח מהמומנטום הכללי, מנהג שהמשיך עד [[1983]]. שני אלבומי הקומדיה הבאים שהוציא פריור אצל וורנר בשנתיים הבאות זכו אף הם בגראמי.

פריור הרבה להופיע בטלוויזיה ובקולנוע באותן שנים. בין התוכניות הבולטות שהופיע בהן ניתן למנות את "[[סנפורד ובנו]]", "[[סאטרדיי נייט לייב]]" ומשדר מיוחד של הבדרנית [[לילי טומלין]], עליו חלק פריור את ה[[אמי]] עם טומלין. פריור אף קיבל ב-[[1977]] תוכנית טלוויזיה משלו ברשת [[NBC]], אך זו נפסקה לאחר חמש תוכניות בלבד, עקב התכנים הבוטים וההומור המופרע שהציגה, שלא התאים לקו של הרשת באותם ימים. בקולנוע, פריור הופיע בתפקידים רבים בסרטי [[בלאקספלויטיישן]] וקומדיות. הוא הרבה לשתף פעולה עם השחקן [[ג'ין ויילדר]] והשניים כיכבו יחדיו בארבעה סרטים, זאת למרות שלפי האחרון, השניים מעולם לא היו קרובים מחוץ למרקע. ב-[[1983]] כיכב פריור בסרט [[סופרמן 3]], עליו קיבל ארבעה מיליון [[דולר אמריקני|דולרים]], סכום שיא לשחקן אפרו-אמריקאי דאז ומיליון דולר יותר מהכוכב הראשי של הסרט, [[כריסטופר ריב]]. 

ב-[[1978]] החל אורח חייו של פריור להראות את אותותיו והוא קיבל [[אוטם שריר הלב|התקף לב]]. עם זאת, תמרור אזהרה זה לא הניא אותו מהרגליו הישנים והוא המשיך להופיע, לשתות ולצרוך סמים בקצב מוגבר, מיד לאחר החלמתו.

====תקרית ההצתה העצמית====
{{ציטוט|תוכן=אחד היתרונות הגדולים בלהיות לפיד אנושי הוא שכאשר אתה רץ בוער ברחוב, אנשים נוטים לזוז מדרכך.|מקור=לאחר תקרית ההצתה העצמית|מרכאות=כן}}
ב-[[1 ביוני]] [[1980]], פריור הצית את עצמו בזמן ביצוע הליך "בישול" [[קוקאין]]. בתחילה פורסמה הידיעה שזאת הייתה תאונה, אך בראיון ל[[ברברה וולטרס]], בזמן הליך השיקום, אמר פריור שהוא ניסה ל[[התאבדות|התאבד]] ושסוכנו שיקר על מנת להגן על הקריירה שלו. באוטוביוגרפיה שלו כתב, שבמהלך התקף פסיכוטי ביקש את נפשו למות, שפך על עצמו בקבוק [[רום]] והצית את עצמו. כשחזר לבימות הרבה להתבדח על הנושא והקהל לא נשאר חייב: צופים במופעו היו מדליקים [[מצית|מציתים]] וצועקים "מי זה רץ כך ברחוב? זהו ריצ'רד פריור!". למרות התקרית, שב פריור להופיע על הבמות במהרה, ובשלוש השנים הבאות פרסם שני אלבומי קומדיה, עליהם זכה בשני פרסי גראמי נוספים.

===אחרית ימיו===
[[תמונה:oldpryor.JPG|שמאל|ממוזער|250px|ריצ'רד פריור (למטה) ביום הולדתו האחרון, בשנת 2005. עומדים מימין: [[מרטין לואיס]], [[כריס רוק]] ו[[לילי טומלין]].]]
{{ציטוט|תוכן=הדבר הכי גרוע בעולם זה להיות אדם צעיר מזדקן.|מקור=בראיון|מרכאות=כן}}
ב-[[1986]] אובחן פריור כחולה ב[[טרשת נפוצה]]. עם זאת, הוא הביא זאת לידיעת הציבור הרחב רק ב-[[1991]], בראיון שבו דיווח כי בעקבות מחלתו נגמל לחלוטין מסמים ואלכוהול - "אלוהים נתן לי טרשת נפוצה כדי שאוכל להיגמל מכל החרא של חיי". ב-[[1992]] הופיע פריור על הבמות בפעם האחרונה וב-[[1997]] הופיע בפעם האחרונה בקולנוע, בסרטו של [[דייוויד לינץ']] "[[כביש אבוד]]". בתפקיד זה כבר היה מרותק ל[[כיסא גלגלים]].

לאחר סיום הקריירה שלו התחתן פריור בפעם השביעית עם אשתו לשעבר, ג'ניפר לי. מ-[[1998]] ואילך היה עסוק בעיקר בהוצאת אוספים של הופעותיו ופעילות בתנועות נגד [[ניסויים בבעלי חיים]]. ב-[[2003]] צולם עליו הסרט התיעודי "!!#*%$#@ ,Richard Pryor: I Ain't Dead Yet" ("אני עדיין לא מת, בני-@#$%!!) ובו ראיונות איתו ועם קומיקאים אחרים שהושפעו רבות ממנו, כמו [[דייב שאפל]] ו[[דניס לירי]]. ב-[[2004]] נבחר פריור על ידי ערוץ [[קומדי סנטרל]] האמריקאי כסטנדאפיסט הטוב ב[[היסטוריה]]. באותה שנה צצו שמועות הנוגעות לאיבוד קולו עקב מחלתו, אותן הוא מיהר להפריך ב[[אתר אינטרנט|אתר האינטרנט]] שלו. 

ב-[[10 בדצמבר]] [[2005]] נפטר פריור מ[[דום לב]]. הוא הובא לבית החולים מביתו ב[[אנסינו]], [[קליפורניה]], לאחר ניסיונות החייאה מצד אשתו, אך ללא הועיל. אשתו צוטטה זמן קצר לאחר ההודעה על מותו כאומרת: "לפחות הוא מת עם חיוך ענק על הפנים".

==נישואים וצאצאים==
{{ציטוט|תוכן=מה הבעיה בלאהוב מישהי? שב איתה, דבר איתה קצת, זה הכול.|מקור=בראיון|מרכאות=כן}}
פריור היה נשוי שבע פעמים לחמש נשים שונות והיה אביהם של שבעה צאצאים. פרט לנישואיו האחרונים, כל הנישואים היו קצרים (בין שנה אחת לשלוש שנים) וכללו האשמות מצד נשותיו על התעללות נפשית וגופנית, בדרך כלל תחת השפעת סמים. במהלך יחסיו עם שחקנית הקולנוע [[פאם גריר]] הציע פריור נישואים לדברה מק'גווייר - היא הסכימה והפכה לאשתו השלישית. מאוחר יותר הגישה מק'גווייר נגדו תלונה במשטרה על שירה ב[[אקדח]] מגנום על מכוניתה, אך חזרה בה. אשתו הרביעית, ג'ניפר לי, טענה בראיונות שבמהלך נישואיהם הראשונים ניסה פריור לחנוק אותה בהתקף פסיכוטי תחת השפעת סמים. בערוב ימיו חזרו השניים זה לזה, ולי הפכה לאשתו השביעית והאחרונה. נישואיו האחרונים התנהלו על מי מנוחות, בין השאר עקב גמילתו מחומרים ממכרים, מחלתו והעובדה שהשניים התגוררו בדירות נפרדות. לפריור נולדו שבעה צאצאים משבע נשים שונות, חלקם אף המשיכו את דרכו והפכו לבדרנים בעצמם, אם כי בהצלחה פחותה בהרבה מזו של אביהם.

==ההומור של פריור==
{{ציטוט|תוכן=נסעתי לאפריקה לחפש את שורשי אבל לא מצאתי פריור מזורגג אחד בכל ספר הטלפונים.|מקור=Here and now|מרכאות=כן}}
במובנים רבים, פריור הוא החוליה האחרונה בהתפתחות הסטנד-אפ האפרו-אמריקני. שורשיו של הבידור האפרו-אמריקני נטועים עמוק בתקופת ה[[עבדות]], שם, מצד אחד, היו העבדים מעלים הופעות מול אדוניהם הלבנים, ומצד השני פיתחו [[בדיחה פנימית|הומור פנימי]] בינם לבין עצמם. עם שחרור השחורים מה[[עבדות בארצות הברית]], שרדו מופעי הבידור והפכו לאטרקציה פופולרית ב[[יריד]]ים. מופעים אלו הציגו תמיד את האדם השחור באופן נלעג, ופנו לרגשות ה[[גזענות|גזעניים]] של צופיהם. בד בבד עם קבלת זכויות האזרח והתפתחות רבדים נוספים בתרבות האפרו-אמריקנית בארצות הברית, העלו השחורים מופעים נועזים יותר בתוכנם.

המחצית השנייה של [[המאה ה-20]] והתפתחות אמצעי השידור ההמוניים הביאו עמם בדרני-על שחורים, כמו [[דיק גרגורי]], [[ביל קוסבי]] ו[[רד פוקס]]. בדרנים אלה פנו לרגשות הליברליים של הקהל הלבן שלהם, וטוו במופעם מסרים אנטי-גזעניים אך מרוככים הן בשפה והן בתוכן, זאת על מנת שלא לאבד חלק מקהלם ה[[בורגנות|בורגני]].

פריור, לעומתם, היה הסטנדאפיסט האפרו-אמריקני הראשון שלא הושפע מקהלו הלבן. אחרי תקרית "ההארה" שלו, פנה לסגנון בידורי נטול [[צנזורה]] עצמית והציג בפני הקהל את האמת העירומה שלו: עולם של [[עוני]], רווי באלימות, במין ובחומרים נרקוטיים. פריור כלל לא פנה אל רגשות האשם של הלבנים הליברלים או אל רגשות הזעם של קהלו השחור; הוא פשוט סיפר את סיפורו - סיפור של גבר שחור ההולך לאיבוד בתוך [[חברה]] אורבנית מנוכרת. בכך הכריח פריור את קהלו להסתגל אליו ולהתמודד עם המציאות שאותה תיאר. גם השפה שבה השתמש פריור לא הייתה זרה לבדרנים שקדמו לו; הם פשוט העדיפו שלא להשתמש בה במלואה מחשש לרתיעה ואף חוסר הבנה מצד קהלם הבורגני. 

דרך אחרת לבחון את תרומתו של פריור היא מבעד לכתב העת [[הניו יורקר]]:

{{ציטוט|תוכן=עד בואו של פריור היה ניתן לחלק את הגברים האפרו-אמריקנים בעולם הבידור האמריקאי באופן גס לשלושה ארכי-טיפוסים או היבטים: "ה[[סרסור]]" - חלקלק, בעל סגנון ויכולת שכנוע, בדומה לדמותו של [[בילי די ויליאמס]]; "המטיף" - בעל דעות נחרצות וחוכמת חיים, בדמותו של [[ביל קוסבי]]; ו"השקט" - הנוטה לדבר מעט אך לעשות הרבה, בדמותו של כוכב ה[[פוטבול]] [[ג'ים בראון]]. פריור הוסיף דמות או היבט רביעי - [[פחד]]. כל התגלמות הסטנד-אפ הפריורי הייתה פחד - פחד מה[[משטרה]], מגזענות, מהאדם הלבן, מאהבות אבודות, מנפילה לאלכוהול ולסמים ומעל הכול - פחד מהעצמי, הרס עצמי והחיים עצמם."|מקור= [http://www.newyorker.com/archive/content/articles/051219fr_archive02 הילטון אלס, הניו יורקר]|מרכאות=כן}}

===שפה===
השפה שבה השתמש פריור במופע היא [[סוציולקט]] של אנגלית אמריקאית - [[אנגלית שחורה|האנגלית השחורה]] (האנגלית האפרו-אמריקאית, או "אבוניק"), ששורשיה נטועים ב[[דרום ארצות הברית]], יחד עם כמות גדולה של [[סלנג]] שהתפתח בשכונות השחורות. פריור היה מהסטנדאפיסטים הראשונים שהטיח בקהלו הלבן את מלוא עוצמת הסוציולקט הזה. ביטויים בוטים ואף גזעניים, כמו: "ניגר" ("[[כושי]]"), "זורק חניתות", "ארנב-ג'ונגל" ו"תינוק זפת" על שחורים, ו"הונקי", "קראקר", "רד-נק" ("אדום צוואר") ו"[[וייט טראש]]" ("זבל לבן") על לבנים, נטוו בסיפוריו של פריור, יחד עם קללות סטנדרטיות כמו "[[בן זונה]]", קללה שבה נהג להשתמש כמעט בכל משפט וכתחליף שגור לגוף שלישי. עם זאת, מופעו של פריור מעולם לא היה נמוך או רדוד, בין השאר עקב חנו הרב ויכולת סיפור הסיפורים שלו.

עם זאת, גם פריור לא היה חף לחלוטין מ[[צנזורה עצמית]]; ב-[[1979]] הוא ביקר ב[[אפריקה]]. הביקור ביבשת השחורה השפיע עליו עמוקות, והוא הכריז על הפסקת השימוש במילה "ניגר" ([[כושי]]), שאותה ראה לאחר הביקור כמפחיתה בערכם ובכבודם של שחורים בכל העולם.

===חיקויים ושפת גוף===
מעבר לשפה העשירה, חלק נכבד ממופעו של פריור היה שפת גופו ויכולת החיקוי שלו. פניו ה[[אלסטיות|אלסטיים]] התעוותו תדיר במהלך המופעים וגופו הגבוה והצנום התעקל כנחש בזמן מערכון. בתוך דקות היה מסוגל לבטא באמצעות גופו ובפניו איש שחור זקן, [[כבשה]] התועה ב[[גטו]] העירוני, [[לב האדם|לבו]] של פריור עצמו במהלך התקפת הלב שעבר, זוג הורים בורגנים עם ילדה מכורה ל[[קראק (סם)|קראק]], או חיקוי של המכונית של אשתו כשפריור יורה עליה מאקדחו.

===נושאים===
{{ציטוט|תוכן=סמים - הם אומרים שזו מגפה עכשיו. זה בטח אומר שלבנים משתמשים בהם.|מקור=Here and now|מרכאות=כן}}
כפועל יוצא של חוסר ההפרדה המוחלט שעשה בין הבמה למציאות, חלק ניכר מהנושאים שבהם התמקד היו קשורים לפריור עצמו: ילדותו, חייו ההפכפכים, השימוש הנרחב שלו באלכוהול ובסמים, חבריו למקצוע, יחסיו עם נשותיו הרבות והקשיים שבהם נתקל במהלך חייו. עם זאת, לעתים קרובות עסק פריור בנושאים רחבים יותר: מעמדו של הגבר השחור בארצות הברית וה[[גזענות]] בחברה האמריקאית, מדיניות הסמים בארצות הברית, אפריקה, [[איידס]], פוליטיקה, ויחסי גברים-נשים. 

פריור הטיח בקהלו את האמת כפי שראה אותה ללא כחל ושרק, ומתח תדיר את הגבול בין צחוק לפגיעה ב[[רגש]]ות. כך לדוגמה, ב-[[1977]] הופיע לבקשת חברתו לילי טומלין באירוע של קהילת ה[[להט"ב]] ב[[הוליווד]], אירוע שמטרתו הייתה [[מחאה]] כלפי [[הצעה 6]] של מדינת קליפורניה. המופע החל בצורה טובה ופריור שעשע את המתכנסים בהתבדחויות על חוויות הומוסקסואליות שעבר בעצמו יחד עם תיאורים גרפיים מפורטים, אך עד מהרה נשמעו בקהל קריאות בוז כלפי השימוש התדיר של פריור במילה "Faggot" ("מתרומם"). הוא הפסיק את המופע והטיח בקהל: "לעזאזל, זה ממש מוזר. זהו ערב על [[זכויות אדם]] ואני בן-אדם שבא ועושה מופע בהתנדבות. כשהכושים אכלו חרא ב[[מהומות ווטס]] [Watts;{{כ}} 1965], אתם ישבתם [[קילומטר]] משם, בהוליווד, ולא עשיתם כלום ולא אמרתם כלום. אתם, מתרוממי הוליווד, יכולים [[שק לי בתחת|לנשק את ישבני]] השחור והעשיר".

==מורשת==
[[תמונה:Richard pryor Graffiti - BW.jpg|שמאל|ממוזער|280px|[[גרפיטי]] לזכרו של פריור ב[[סן פרנסיסקו]]]]
[[תמונה:Richard pryor street art.jpg|שמאל|ממוזער|200px|שלט שהושחת לכבודו של פריור. בחלק העליון כתוב באנגלית: "בבקשה, השתלט על הכלב שלך".]]
פריור נחשב לאביהם הרוחני של רבים מהסטנדאפיסטים המודרניים בכלל ושל הסטנדאפיסטים האפרו-אמריקנים בפרט. חלקם אף העידו על כך שהוא היווה את ההשפעה הגדולה ביותר על מופעם. במהלך שנות ה-70 וה-80 נדמה היה שמתקיימת תחרות סמויה על סגנונו של הבידור האפרו-אמריקני בין שני הקומיקאים הגדולים של התקופה: פריור ו[[ביל קוסבי]]. השניים היוו, כל אחד בדרכו, מודל לכוכב-על אפרו-אמריקני. היטיב לתאר זאת [[אדי מרפי]] במופעו מ-[[1987]]:
{{ציטוט|תוכן=ביל קוסבי התקשר אלי לפני כשנה והחל לגעור בי:

קוסבי: אדי, הילד שלי הלך למופע שלך וכשהוא חזר, אתה יודע מה הוא אמר לי?{{ש}}
מרפי: מה?{{ש}}
קוסבי: הוא התחיל לקלל! הוא אמר: "בן זונה" ו"תמצוץ לי את האיבר"! מה אתה מתכוון לעשות בנידון?{{ש}}
מרפי: תן לי לחזור אליך, ביל.

הייתי כל כך עצבני שהרמתי טלפון לריצ'רד פריור.

מרפי: ריצ'רד, ביל קוסבי התקשר אלי ואמר לי שאני גס מדי, מה לעשות?{{ש}}
פריור: בפעם הבאה שהבן זונה הזה מתקשר תמסור לו שהוא יכול לבוא ולמצוץ את האיבר '''שלי'''. לי לא אכפת, אם יש משהו שאתה חושב שצריך לעשות על מנת לגרום לאנשים לצחוק - תעשה זאת! ותמסור לביל {{מונחון|שישתה קולה ויחייך|Have a Coke and a smile - פרסומת לקוקה-קולה, וגם רמז לקוקאין (גם Coke באנגלית)}} ויסתום את הפה. אוכל ג'לו [מוצר שקוסבי פרסם באותה עת] מזורגג...
|מקור=אדי מרפי, בגסות{{הערה|1= זהו אינו תמלול מדויק של המערכון אלא תקציר של רוח הדברים. }}|מרכאות=כן
}}

בסופו של דבר במאבק על הסגנון, גבר סגנונו של פריור על סגנונו של קוסבי, עם ממשיכי דרך בולטים כמו [[אדי מרפי]], [[כריס רוק]], [[האחים ווין]] ו[[דייב שאפל]]. גם סטנדאפיסטים לבנים רבים הושפעו מפריור, בהם: [[ריצ'רד בלצר]], [[רובין ויליאמס]], ואף [[ג'רי סיינפלד]] (שסגנונו רחוק מאוד מסגנונו של פריור) שכינה אותו "ה[[פיקאסו]] של התחום".

כשנה לפני [[מוות|מותו]] הכתיר פריור את דייב שאפל כיורשו, הכרזה בעלת משמעות גדולה בקרב הסטנדאפיסטים האפרו-אמריקנים, שרבים מהם הימרו דווקא על אדי מרפי.

==דיסקוגרפיה ופילמוגרפיה==
<div style="direction: ltr;">
{|
|valign="top"|
'''דיסקוגרפיה'''
* Richard Pryor (1968)
* Craps (After Hours) (1971)
* That Nigger's Crazy [[קובץ:Grammy-icon.PNG|15px]] (1974)
* Is It Something I Said? [[קובץ:Grammy-icon.PNG|15px]] (1975)
* L.A. Jail (1976)
* Bicentennial Nigger [[קובץ:Grammy-icon.PNG|15px]] (1976)
* Are You Serious??? (1977)
* Who Me? I'm Not Him (1977)
* Black Ben The Blacksmith (1978)
* The Wizard Of Comedy (1978)
* Wanted: Live in Concert (double) (1977+1978)
* Outrageous (1979)
* Insane (1980)
* Holy Smoke! (1980)
* Rev. Du Rite [[קובץ:Grammy-icon.PNG|15px]] (1981)
* Live On The Sunset Strip [[קובץ:Grammy-icon.PNG|15px]] (1982)
* Richard Pryor Live! (1982)
* Supernigger (1983)
* Here and Now (1983)
|width="70"|&nbsp;
|valign="top"|

'''פילמוגרפיה'''

* The Busy Body (1967)
* Uncle Tom's Fairy Tales(1968)
* Wild in the Streets (1968) הנוער לשלטון
* Black Brigade (1970)
* The Phynx (1970)
* Richard Pryor: Live and Smokin (1971)
* You've Got to Walk It Like You Talk It or You'll Lose That Beat (1971)
* Dynamite Chicken (1972)
* Lady Sings the Blues (1972)
* The Mack (1973)
* Wattstax (1973)
* Hit! (1973)
* Some Call It Loving (1973)
* Uptown Saturday Night (1974)
* The Lion Roars Again (1975)
* Adios Amigo (1976)
* Car Wash (1976)
* The Bingo Long Traveling All-Stars & Motor Kings (1976)
* Silver Streak (1976) קו הכסף
* Which Way Is Up? (1977)
* Greased Lightning (1977)
* Blue Collar (1978) אנשי הצווארון הכחול
* The Wiz (1978)
* California Suite (1978) מלון בקליפורניה
* Richard Pryor: Live in Concert(1979)
* The Muppet Movie (1979)
|width="70"|&nbsp;
|valign="top"|
'''פילמוגרפיה'''
* Wholly Moses (1980) משה והרשל'ה
* In God We Tru$t (1980)
* Stir Crazy (1980) שיגעון על תנאי
* Bustin' Loose (1981)
* Richard Pryor: Live on the Sunset Strip (1982)
* Some Kind of Hero (1982)
* The Toy (1982) הצעצוע
* Superman III (1983) סופרמן 3
* Richard Pryor: Here and Now (1983)
* Brewster's Millions (1985) הבזבוז הגדול
* Jo Jo Dancer, Your Life Is Calling (1986)
* Critical Condition (1987) טיפול נמרץ
* Moving (1988) זזים
* [[לילות הארלם]] &lrm; (1989)
* See No Evil, Hear No Evil (1989) [[לא ראיתי לא שמעתי]]
* The Three Muscatels (1991)
* Another You (1991) המיליונר הזה הוא עני
* A Century of Cinema (1994)
* Mad Dog Time (1996) חולה הדק
* [[כביש אבוד]] &lrm;(1967)
* Bitter Jester (2003)
* Richard Pryor: I Ain't Dead Yet, #*%$@!! (2003)
* Richard Pryor: The Funniest Man Dead Or Alive (2005)
|}
</div>

==לקריאה/צפייה נוספת==
<div style="text-align: left; direction: ltr; margin-left: 1em;">

* Richard Pryor and Todd Gold (1995). ''Pryor Convictions and Other Life Sentences'', New York: Pantheon 1995. ISBN 037570048X
* Mel Watkins (1994). ''On the Real Side: Laughing, Lying, and Signifying — The Underground Tradition of African-American Humor that Transformed American Culture, from Slavery to Richard Pryor'', New York: Simon & Schuster . ISBN 0671689827.
* [http://mymovies.imdb.com/title/tt0435724/ Richard Pryor: I Ain't Dead Yet, #*%$#@!!] (סרט תיעודי)
</div>

==קישורים חיצוניים==
{{מיזמים|ויקיציטוט=ריצ'רד פריור|ויקישיתוף=Category:Richard Pryor|שם ויקישיתוף=ריצ'רד פריור}}
* [http://www.richardpryor.com/ האתר הרשמי] 
** [http://www.richardpryor.com/history.cfm ביוגרפיה] מהאתר הרשמי.
* {{imdb name|id=0001640|name=ריצ'רד פריור}}
* [http://www.morethings.com/fan/richard_pryor/pictures1.htm גלריית תמונות] של פריור.
* [http://www.progenealogists.com/pryor/index.htm הגנאלוגיה] של פריור.
* [http://marriage.about.com/od/entertainmen1/p/richardpryor.htm פרופיל הנישואין] של פריור.
* {{ynet|לירון סיני|ריצ'רד פריור: לראות שחור, לראות ורוד|3995685|9 בדצמבר 2010}}
* {{הארץ|עמוס הראל|ריצ'רד פריור - ליצן או מהפכן?|1.2200578|29 בדצמבר 2013}}

===כתבות פרופיל===
* [https://archive.is/20130427084517/www.newyorker.com/archive/content/articles/051219fr_archive02 a Pryor Love], הילטון אלס, הניו יורקר.
* [http://www.galegroup.com/free_resources/bhm/bio/pryor_r.htm ריצ'רד פריור - היסטוריה שחורה] מתוך האתר [http://www.gale.com/index.htm תומאס-גייל].
* [http://web.archive.org/web/20000303030758/http://www.salon.com/bc/1998/11/24bc.html Pryor Knowlege], ג'יל נלסון, [http://www.salon.com salon.com]

===ראיונות===
* [http://www.timesonline.co.uk/article/0,,2099-1628622_1,00.html ראיון] עם ג'ניפר לי, אשתו האחרונה של פריור.
* [http://www.richardpryor.com/forums/msgs.cfm?msg=24261&forum=6 הכחשה] של פריור על איבוד קולו.

===הספדים===
* {{הארץ|ניו יורק טיימס|מת הקומיקאי ריצ'רד פריור|1.1065609|11 בדצמבר 2005}}
* [http://seret.co.il/actuality/index.asp?catCase=1&a=1&mon=12&year=2005&id=4331&all= באתר "seret.co.il"]
* [http://news.bbc.co.uk/2/hi/entertainment/4517714.stm ב-BBC] 
* [http://edition.cnn.com/2005/US/12/11/pryor.obit ב-CNN] 
* [http://www.boston.com/news/globe/obituaries/articles/2005/12/11/richard_pryor_whose_profane_incisive_humor_revolutionized_american_comedy_dies_at_65/ ב"בוסטון גלוב"] 
* [http://www.washingtonpost.com/wp-dyn/content/article/2005/12/10/AR2005121001406.html ב"וושינגטון פוסט"] 
* [http://www.nytimes.com/2005/12/11/arts/11pryor.html?ex=1291957200&en=ea88c61b92de25e6&ei=5090 ב"ניו יורק טיימס"]

== הערות שוליים ==
{{הערות שוליים}}

{{מנחי טקסי האוסקר}}

{{מיון רגיל:פריור,ריצ'רד}}
[[קטגוריה:סאטרדיי נייט לייב]]
[[קטגוריה:קומיקאים אמריקאים]]
[[קטגוריה:שחקני קולנוע וטלוויזיה אמריקאים]]
[[קטגוריה:מנחי האוסקר]]
[[קטגוריה:זוכי פרס גראמי]]
[[קטגוריה:כותבי אוטוביוגרפיה אמריקאים]]
[[קטגוריה:אמריקאים חברי הבונים החופשיים]]
[[קטגוריה:מספרי סיפורים אמריקאים]]
[[קטגוריה:אישים שהונצחו בשדרת הכוכבים של הוליווד: קולנוע]]
